<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kralovstvi_ceske_a_jine_polokatolicke_povidky-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kralovstvi_ceske_a_jine_polokatolicke_povidky-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-8" class="MLP_uroven2_kapitola ParaOverride-1">Vteřina a&#160;věčnost</p>
			<p class="MLP_text_bez1radku ParaOverride-1">Scenérie jako by vyhrávala žesťovým čtyřhlasem tří trombónů a&#160;tuby v&#160;dušeném výhružném pianu. Na holé stromy, ze kterých kapalo, se věšela mlha. Vzdálenější větve se jevily matnější a&#160;jakoby strašidelně nehmotné, což však působilo velmi výtvarně. Také kříže a&#160;náhrobky plavaly v&#160;mléčné kaši. Hřbitov byl přeplněn mlhou, těžko se orientovalo mezi hroby.</p>
			<p class="MLP_text ParaOverride-1">Zaslechl škrábání kovu o&#160;písek a&#160;pleskavé zvuky vyhazovaného jílu. Hrobník stál v&#160;jámě a&#160;vyhluboval ji pro nastávající pohřeb. Házel žlutý mazlavý jíl na jednu stranu hrobové jámy. Na opačné straně<a id="_idTextAnchor007"></a> měl prostřenou igelitovou plenu. Právě když Divák dorazil, plesklo to a&#160;na plenu dopadla dlouhá kost, tak zvaný hnát. Byla to kost holenní, neboli tibia, ale to Divák nevěděl, neboť patřil k&#160;humanitnímu typu vzdělance, kterého takové věci nezajímají, neboť ho zajímá pouze člověk. Místo toho byl indignován způsobem, jak se tu zachází s&#160;lidskými ostatky, ale na druhé straně se jaksi styděl k&#160;tomuto rozhořčení přiznat, neboť v&#160;módě byl toho času mezi inteligencí spíš takový jako cynismus. Nicméně hrobník, vida, že není sám, další kosti již nevyhazoval, ale shromažďoval je v&#160;jednom rohu jámy. Když jich měl už notný svazek, vylezl ven, třímaje je v&#160;náručí, a&#160;položil je pomalu na igelit. Vzpřímil se a&#160;pozoroval Diváka, nevěda zřejmě, má-li ho požádat, aby odešel. Hrobník byl vysoký člověk s&#160;plochou, jakoby moravskou tváří a&#160;zapadlýma modrýma očima. Vlasy měl neurčitě hnědé, dosti řídké a&#160;splihle učesané na způsob nevydatné ofiny. Na sobě měl rozhalenou kostkovanou košili a&#160;vyvatýrovanou vestičku barvy khaki, snad zahraničního původu. Nevýrazné špinavé kalhoty ústily do gumáků, zaneřáděných jílem. Neříkal nic a&#160;jen se díval. Divák se ho začínal skoro bát. Napadlo ho, že na hřbitově není živé duše, k&#160;tomu hustá mlha: kdyby ho hrobník z&#160;nějakého důvodu, třeba šíleného, praštil lopatou nebo krumpáčem do hlavy a&#160;pak zakopal pod úroveň dna čerstvě vykopaného hrobu, nikdo by tam jeho tělo nehledal a&#160;asi neobjevil. Dno je čvachtavě rozkopané stejně, zakrátko na ně spustí rakev a&#160;hrob zaházejí. Divák nevěděl, do jaké hloubky může pes stopař navětřit mrtvolu, ale usoudil, že i&#160;kdyby to theoreticky mohl, jistě by ho mátl pach mrtvoly ležící nad hledaným tělem a&#160;asi taky nebožtíci v&#160;okolních hrobech. To pro případ, že by to pes vůbec dokázal, což ale možná nedokáže. Diváka napadlo, zda někdo už tenhle způsob odstranění mrtvoláka z&#160;cesty využil, neboť se mu zdál velmi dokonalý.</p>
			<p class="MLP_text ParaOverride-1">Avšak hrobník, aniž by co řekl, sklopil zrak a&#160;zase seskočil do jámy. Brýlaté a&#160;zazobané vzezření Divákovo ho asi přivedlo na možnost, že by mohlo jít o&#160;něco jako oficiální inspekci, již neradno dráždit.</p>
			<p class="MLP_text ParaOverride-1">Po chvíli se opět vynořil, třímaje v&#160;rukou lebku. Na rozdíl od anatomických preparátů, jak je znal Divák ze školy, z&#160;obchodů s&#160;potřebami pro mediky apod., neměla lebka dolní čelist a&#160;nebyla bílá, ale žlutavě zahnědlá.</p>
			<p class="MLP_text ParaOverride-1">Hrobník ji nastavil proti Divákovi. Po tváři mu přeletěl ironický ušlápnutý úsměv: „Alas poor Yorick, I&#160;knew him well, Horatio,“ řekl hrobník.</p>
			<p class="MLP_text ParaOverride-1">Okolnost, že hrobař zacitoval Shakespeara v&#160;originále, Diváka příliš nepřekvapila, jako asi nepřekvapuje ani současného českého čtenáře. Jen pro možné čtenáře budoucí a&#160;pro cizince poznamenejme, že inteligent, konající nádenickou práci, je ve vlastech českých zjev značně známý a&#160;banální. Kromě sporadičtějších individuálních případů, které nastávají pořád, proběhlo masovější třídní zničení zejména ve dvou vlnách: Po roce čtyřicet osm, kdy se hyeny ujaly vlády a&#160;nemohly se nasytit moci, a&#160;pak znovu po nezdařené plastické chirurgii roku šedesát osm, či správně šedesátého osmého, kdy se někteří naivkové pokusili přeopravovat tvář Šelmy na lidskou.</p>
			<p class="MLP_text ParaOverride-1">Tuto druhou vlnu prohlašují či pokládají reformní komunisté, a&#160;po nich svět, za jedinou, protože první vlna proběhla za stalinismu s&#160;mnohem větší brutalitou a&#160;postiženým se mohla zacpat huba mnohem hermetičtěji. Také zmínění reformní komunisté o&#160;ní nechtějí nic slyšet, protože se jí sami zúčastňovali, a&#160;tudíž je hryže svědomí a&#160;snaží se to všechno tzv. vytěsnit do podvědomí, nebo aspoň o&#160;tom nemluvit před cizinou.</p>
			<p class="MLP_text ParaOverride-1">Divák by na to býval nereagoval, je vždycky záhodno držet se stranou ode všech „bývalých“, ale z&#160;hrobníkova výrazu usoudil, že ten se mu posmívá, že ho provokuje, že mu, s&#160;obvyklou generalisací trpkosti a&#160;hněvu, podkládá nevzdělanost jenom proto, že tu nad ním stojí nečinně a&#160;jako pán. „To čumíš, ty blbečku bolševickej,“ zdály se mluvit zapadlé oči hrobníkovy, „to vás na tý holešovický Sorboně neučili, že jó?“</p>
			<p class="MLP_text ParaOverride-1">Divákova ješitnost to nevydržela:</p>
			<p class="MLP_text ParaOverride-1">„A&#160;fellow of infinite jest, of much excellent fancy,“ řekl podobně ironicky jako hrobník. Dál si to sice nepamatoval, ale zdálo se, že hrobník také ne. Nicméně se mezi nimi náhle vytvořilo pouto dorozumění.</p>
			<p class="MLP_text ParaOverride-1">Chvíli se pouze šklebili. Divák uvažoval, zda se má hrobníka zeptat, jak se stal hrobníkem, neboť to se etiketa nyní zdála vyžadovat. Na druhé straně se to však zase vhodné nezdálo: Šlo zřejmě o&#160;nějaký tak zvaný politický delikt a&#160;nedalo se čekat, že by se s&#160;ním hrobník neznámému muži, jehož kádrový profil neznal, rád a&#160;dobrovolně svěřil. Také šlo asi o&#160;nějakou záležitost silně nevýznamnou a&#160;banální, jako skoro vždycky&#160;– tím protivnější byl brutálně obscénní výsledek, vytvořivší ze znalce anglické literatury hrobaře.</p>
			<p class="MLP_text ParaOverride-1">„Aspoň to má za sebou,“ řekl Divák. „Už ho nic netrápí. Nic neví.“</p>
			<p class="MLP_text ParaOverride-1">„Inu, tím bych si nebyl tak jistý,“ řekl hrobník.</p>
			<p class="MLP_text ParaOverride-1">„No ovšem, jisti si být nemůžeme,“ řekl Divák, „ale je to pravděpodobnější než co jiného.“</p>
			<p class="MLP_text ParaOverride-1">„Donedávna se to dalo všelijak odargumentovat, však to jistě víte,“ pohlédl Divák plaše na hrobníka, aby si nemyslel, že ho snad chce poučovat&#160;– „dalo se třeba tvrdit, že jestliže existuje abstraktní myšlení, pojmotvorba, nenázorné mentální obsahy, musí existovat nějaký nehmotný princip, který je ve všech věcech postřehuje&#160;– s&#160;tím se nedalo nic dělat, kromě ty nenázorné obsahy popírat, což ovšem byla metoda nejapná a&#160;lživá, že ano, však to znáte: nevidím psa, ale Astora, Aminu, Reka, psa vidí až moje mysl, atd. Jenže teď s&#160;rozvojem samočinných počítačů dostal tenhle argument dost smrtelnou ránu. Pojem, ukazuje se, není nějaký obrázek, ať už hmotný nebo nehmotný, ale logická funkce nad určitou množinou binárních znaků, resp. jejím rozkladem&#160;– já nevím,“ zarazil se tu Divák, „jestli jste se tímhle zabýval&#160;– to jsou ovšem jenom technické termíny a&#160;podrobnosti&#160;– ale zkrátka a&#160;dobře: pojem se nezdá být nic jiného, než, už jsem řekl, určitá logická funkce: Proto je nenázorný, proto se často nedá representovat nějakým jedním obrázkem a&#160;ne, že by to byla nějaká nehmotná podstata, nebo něco. Ale naopak&#160;– taková funkce se dá <span class="MLP_znak_kurziva_11b">fysicky</span> representovat&#160;– jako přepínací síť, nebo jako program&#160;– to bych musel dlouho vykládat, ale věřte mi&#160;– takže z&#160;toho celého zbývají dneska jako záhady už jenom dvě věci&#160;– totiž jak ten systém určí, které znaky jsou relevantní pro určitou pojmotvorbu z&#160;daného hlediska&#160;– ale to se nezdá být problém fundamentální&#160;– a&#160;i&#160;když ho dnes ještě obecně řešit neumíme, tvrdit že tady naše chápání přestává, je laciná výmluva, protože v&#160;konkrétních jednoduchých případech už dnes umíme i&#160;to&#160;– a&#160;potom ovšem fakt subjektivního prožívání&#160;– to zatím fundamentální problém je. Ovšem tvrdit, že to nutně vede k&#160;postulování nějakého myslícího principu přežívajícího fysickou smrt&#160;– to z&#160;toho zase vůbec, ale vůbec neplyne.“</p>
			<p class="MLP_text ParaOverride-1">Divák se rozhorlil, ale hned litoval. Třeba ten člověk je hrobníkem právě kvůli náboženství, nebo něco&#160;– vyložit se to dobře v&#160;krátkosti ani nedá a&#160;i&#160;tak už to spousta lidí nechápe, je na to potřebí určitý matematický způsob myšlení, a&#160;dnešní filosofové jsou zpravidla na druhém pólu&#160;– literáti, verbigeranti.</p>
			<p class="MLP_text ParaOverride-1">První, co to nechápou, jsou sami marxisté, když začala tak zvaná kybernetika, prohlašovali soudruzi tohoto vynikajícího spojence materialismu dlouho a&#160;dlouho za kapitalistickou nemravnost&#160;– není na tom sice vlastně nic těžkého, mnohem těžší než tohle pochopit je asi ušít botu&#160;– ale lidé jsou zvyklí uvažovat jiným způsobem. Divák se cítil najednou strašně sám, kdoví, co teď hrobník udělá, třeba se nepříčetně rozčílí a&#160;napadne ho tou lopatou, jak se Divák bál na začátku, v&#160;každém případě to asi bude nepříjemné rozloučení, že se s&#160;ním pouštěl do debaty&#160;–</p>
			<p class="MLP_text ParaOverride-1">Ale hrobník, kupodivu, se zdál Divákovi rozumět.</p>
			<p class="MLP_text ParaOverride-1">„Inu,“ řekl zvolna, otáčeje zamyšleně lebkou, „copak&#160;– to je pravda, že dnešní vývoj samočinných počítačů a&#160;robotních systémů se zdá poukazovat proti samotnému myslícímu principu, odlišnému od mozku&#160;– i&#160;když to ovšem zdaleka není konklusivní&#160;– ale posmrtný život, či vlastně vědomí po smrti, tedy prožitek věčnosti, to se dá pojmout nebo namodelovat i&#160;bez nesmrtelné duše&#160;– to je právě na tom ta zvláštnost a&#160;legrace!“</p>
			<p class="MLP_text ParaOverride-1">„Prosím vás, jak?“ zeptal se Divák skepticky.</p>
			<p class="MLP_text ParaOverride-1">„Inu,“ řekl hrobník, stále otáčeje v&#160;rukou zahnědlou lebkou, „inu třeba takhle&#160;– já, víte, co jsem tím hrobníkem, mám čas na přemýšlení&#160;– když kopu, dělám to vlastně mechanicky a&#160;tím tempem, co mi vyhovuje, se dneska už skoro neunavím. Číst nebo něco se při kopání nedá&#160;– tak přemýšlím. No&#160;– a&#160;pochopitelně sama povaha té práce tady už mě vede k&#160;tomuto druhu úvah.&#160;– Já netvrdím, že to tak je, ale že by to tak třeba i&#160;být mohlo. Tak poslouchejte, vyložím vám svou materialistickou theorii nesmrtelnosti duše či vědomí.</p>
			<p class="MLP_text ParaOverride-1">Tak předně musíme přijmout jako hypothesu, že vědomí normálně odvisí od stavu mozku. Když vás někdo omráčí, na příklad, tak vědomí mizí. Toho si byli vědomi už i&#160;scholastici, a&#160;tak vytvořili nauku, že duše vnímá nebo chápe pouze pomocí představ, které se jí vytvářejí v&#160;takzvaném obecném smyslu sensus communis, to koinon aisthétérion&#160;– že. Duše nevnímá nežli skrze představu, anima non percipit nisi per phantasma. Potom měli problém, jak vysvětlit, že duše po smrti, oddělená od těla vůbec, má vědomí, když nemá smysly, které by jí připravovaly představy, jak třeba duše blažených poznávají Boha, když zatím nejsou v&#160;těle.&#160;– Tak vymysleli, že Bůh pro ně extra tvoří jakési stvořené světlo, quoddam lumen creatum&#160;– no už pro scholastiky to byl trochu problém. Zkrátka, normálně, už podle tomistů, když nefunguje obecný smysl, teda moderně mozek, duše nic neví.</p>
			<p class="MLP_text ParaOverride-1">Takže, když bychom nebrali v&#160;úvahu to zvláštní stvořené světlo, můžeme, podle Occhamovy břitvy, na duši i&#160;zapomenout, protože ta je tam, řekněme, jako jakási konstanta&#160;– tj.&#160;by tam případně ani být nemusela a&#160;to celé vědomí dělá mozek, za normálních okolností, tj.&#160;před smrtí vlastně i&#160;podle těch scholastiků.</p>
			<p class="MLP_text ParaOverride-1">Tak teď dávejte pozor:</p>
			<p class="MLP_text ParaOverride-1">Ten argument spočívá na existenci subjektivního času, subjektivního prožívání času. Tak vy víte, že čas subjektivně různě rychle plyne už v&#160;normálním bdělém stavu. Zabýváte-li se něčím zajímavým, plyne čas rychle&#160;– odtud slovo kratochvíle&#160;– naopak nudná situace nebere konce.</p>
			<p class="MLP_text ParaOverride-1">Subjektivní čas se dále zrychluje s&#160;věkem&#160;– pamatujete, jaká nekonečná doba bývaly školní prázdniny ve vašem dětství? A&#160;byly to jenom dva měsíce, které vám dneska uplynou, ani se nenadějete! No! A&#160;náš subjektivní čas je s&#160;věkem pořád kratší a&#160;kratší.&#160;– Od čtyřiceti kvapem se řítí, praví Vrchlický. Taky znáte distorse časové škály ve spánku: To jsou známé případy: Bývají dlouhé sny, které logicky vedou k&#160;nějakému rozuzlení, o&#160;němž pak zjistíte, že bylo vyprovokováno vnějším podnětem&#160;– třeba dlouhý horolezecký výstup, který končí pádem, což je pak ve skutečnosti pád z&#160;postele, nebo dlouhá historie, která končí výstřelem, k&#160;němuž logicky spěje, ale ten výstřel je prasknutí pneumatiky pod oknem ložnice spáčovy. Tedy celý dlouhý sen proběhne mezi vyvolávajícím jej vjemem a&#160;konečným plným probuzením&#160;– příkladů je mnoho. Nuže tedy&#160;– vidíme, že mozek je schopen prožít velice dlouhý děj v&#160;okamžiku. Distorse vnímání času nastávají i&#160;v&#160;různých stavech, navozených drogami. Což tedy, kdyby při smrti, nebo, konečně, třeba i&#160;po klinické smrti, třeba na základě nějakých rozkladných procesů v&#160;mozku, nastal subjektivní prožitek věčnosti! A&#160;jestliže by vědomí umírajícího, nebo již zemřelého člověka prožívalo věčnost, věčné trvání, znamenalo by to ale, že by to vědomí trvalo i&#160;poté, co by ten substrát, toto subjektivní vědomí produkující či podmiňující, shnil a&#160;zanikl. To je logické, že ano?</p>
			<p class="MLP_text ParaOverride-1">Fakt subjektivního vědomí nelze ovšem rozumně popřít&#160;– připustíme-li, že by jej produkoval sám mozek, což jest ovšem zřejmá možnost&#160;– tedy máme, řekl bych, velice moderní theorii subjektivní nesmrtelnosti na jakémsi materialistickém podkladě, něco, co by jako možnost musel snad připustit i&#160;marxista. Já vím&#160;– já vím, vy teď řeknete&#160;– vlastně, co můžete říct? Jedině, že se vám to nezdá, nebo že jako věřící křesťan musíte nesmrtelnou duši uznávat, e fide. A&#160;to bych zase já mohl namítnout, že to, co je míněno nesmrtelností duše, je vlastně tohle. A&#160;co teď řeknete? Jedině že se vám to nezdá.</p>
			<p class="MLP_text ParaOverride-1">Ale podívejte se: Je, řekněme, v&#160;mozku nějaký proces, který vytváří prožitek subjektivního času mnohem delšího trvání, než je trvání tohoto objektivního procesu, který začíná třeba výbuchem pneumatiky a&#160;končí probuzením, tedy proces krátký, a&#160;vytváří prožitek snu, trvajícího subjektivně hodinu či několik hodin. Kdybychom to vzali tak, že délka toho procesu v&#160;mozku v&#160;objektivním čase je nezávisle proměnná, čili argument a&#160;trvání subjektivního prožitku je závisle proměnná, čili funkce&#160;– zajisté existují funkce, ve kterých, při dosažení konečně velkého argumentu, funkční hodnota roste nade všecky meze&#160;– takových funkcí je přece spousta, že? Tak třeba taková závislost existuje mezi trváním určitého mozkového procesu a&#160;trváním subjektivního zážitku, či stavu vědomí&#160;– to je přece perfektně logická a&#160;myslitelná možnost!</p>
			<p class="MLP_text ParaOverride-1">Jsou-li takové možnosti ve světě, abych tak řekl, ryze fysikálním, což teprve ve světě psychologickém, o&#160;kterém vlastně pořádně vůbec nic nevíme, kde je všechno zastřeno tajemstvím!</p>
			<p class="MLP_text ParaOverride-1">Podívejte se, v&#160;jaderné fysice jsou jevy, které se dají pojmout, či pochopit pouze na základě předpokladů, nad kterými zůstává rozum prostě stát! Čas tam třeba může téct nazpátek, některé částice mohou být na několika místech zároveň&#160;– co já vím&#160;– já jsem hrobník, já to soustavně nesleduju, jen co tak náhodou pochytím.</p>
			<p class="MLP_text ParaOverride-1">Ale vím, že například moderní fysika postuluje procesy, které nastávají v&#160;časovém intervalu dlouhém nula! Rozumíte?! Nula! Prostě v&#160;časovém intervalu t<span class="CharOverride-5">2</span>–t<span class="CharOverride-5">1</span>, kde ale t<span class="CharOverride-5">2</span>–t<span class="CharOverride-5">1</span> = 0, se něco děje na subatomické úrovni! Ale v&#160;nějakém dalším momentě času t<span class="CharOverride-5">3</span>, kde t<span class="CharOverride-5">3</span>–t<span class="CharOverride-5">1</span> &gt; 0, se stane už zase něco jiného. Představte si, že v&#160;umírajícím mozku je něco obdobného! Proč ne, když to může být v&#160;atomu! Tedy v&#160;intervalu t<span class="CharOverride-5">2</span>–t<span class="CharOverride-5">1</span> = 0 nastal určitý stav a&#160;ten stav <span class="MLP_znak_kurziva_11b">trvá</span>, protože další subjektivní moment t<span class="CharOverride-5">3</span> už <span class="MLP_znak_kurziva_11b">nikdy nenastane</span>, čas se pro ten mozek, pro ten organismus zastavil, nějaký ten oscilační proces, nebo co, co ho vytvářel, prostě přestal. Tak tady to máte: Ta mašina, která to všechno dělala, už dávno shnila&#160;–“ (zaklepal na lebku, kterou držel v&#160;ruce)&#160;– „ale to vědomí, to pořád trvá. Ale kde? Jaksi nikde, je to subjektivní stav&#160;– ale přitom ten stav <span class="MLP_znak_kurziva_11b">trvá</span>!&#160;– jestvuje. A&#160;teď už nezávisle na nějakém substrátu: Nehmotné vědomí, mimo čas a&#160;prostor! Není tohle vlastně lepší, nejen vědečtější, ale ve své subtilnosti vznešenější idea než nějaká dušička jako substance, v&#160;podstatě představa jakéhosi průhledného panáčka? To se ví, i&#160;to je dobře možné, třeba i&#160;pomocí dost primitivní představy vícerozměrných prostorů&#160;– mimochodem, podle Tomáše, jak asi víte, má mít i&#160;subsistentní volná substanciální forma svůj <span class="MLP_znak_kurziva_11b">locus</span>&#160;– jestli si dobře pamatuju&#160;– ale tenhle model se subjektivním vědomím, trvajícím na věky po tom, co se jeho substrát rozpadl&#160;– já bych to pokládal za mnohem chytřejší, vznešenější, Boha hodnější, chcete-li&#160;–</p>
			<p class="MLP_text ParaOverride-1">A&#160;můžeme si představit, že podle morální kvality toho vědomí, nebo teda toho mozku, může být tento konečný věčný subjektivní prožitek buď navýsost slastný, nebo naopak strastný.&#160;– A&#160;máte věčnou blaženost a&#160;věčné zatracení! A&#160;už se s&#160;tím pak nedá nic dělat, protože ten substrát, co vyprodukoval, přestal fungovat a&#160;dokonce potom zmizel!&#160;– Quia in inferno nulla est redemptio! Hotovo dvacet! Šlus na Brno! To je přece krásně konsistentní, ne? Cože&#160;– očistec?&#160;– No to už je maličkost.&#160;– Zase podle toho morálního stavu vědomí či mozku neboli v&#160;podstatě podle toho, co má ten mozek uloženo v&#160;paměti&#160;– napřed by nastal nepříjemný stav subjektivně velmi dlouhý, třeba trvání&#160;– ale ne věčného, protože skomírající mozek ještě funguje!&#160;– no a&#160;potom terminální, neměnný stav blažený! V&#160;tom by nebyl problém!</p>
			<p class="MLP_text ParaOverride-1">A&#160;řeknu vám, mně osobně se to zdá nejlogičtější řešení a&#160;taky že to vlastně smiřuje materialismus a&#160;spiritualismus, nebo jak oni říkají idealismus. Tak nějak cítím, že by to bylo spíš ve shodě s&#160;jinými takovými magickými fakty, které o&#160;světě odhaluje věda. Třeba vidíme hvězdu, která tam ale už dávno není, světlo k&#160;nám cestuje tak dlouho, že zatím ta hvězda už možná zanikla, ale my se to ještě dlouho a&#160;dlouho a&#160;možná nikdy nedozvíme&#160;– ale pro nás tam ta hvězda zcela zřetelně a&#160;fysicky je&#160;–“</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">„Pepíku, nevotravuj pána a&#160;kopej, ať jsi do večera hotov!“</p>
			<p class="MLP_text ParaOverride-1">„Promiňte, pane,“ muž ve zřízenecké čepici, zřejmě nějaký hřbitovní koordinátor, odvádí Diváka jemně pryč.</p>
			<p class="MLP_text ParaOverride-1">„On by Pepík jenom kecal a&#160;nic by nedělal. Doufám, že vás příliš neobtěžoval. On sice svou práci zastane, ale musí se na něj dohlížet. Nemá, chudák, dobrý rozum.“</p>
		</div>
</body>
</html>