<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kralovstvi_ceske_a_jine_polokatolicke_povidky-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kralovstvi_ceske_a_jine_polokatolicke_povidky-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-9" class="MLP_uroven2_kapitola ParaOverride-1">Nebozezy</p>
			<p class="MLP_text_bez1radku ParaOverride-1">Vlak zastavil, bylo slyšet rozličné nádražní hluky a&#160;do vagonu se začali hrnout další cestující. Voják, klímající v&#160;poloprázdném vlaku, mrzutě vyhlédl a&#160;sundal nohy z&#160;protějšího sedadla. Také ostatní čtyři vojáci směřující ku Praze se poněkud probrali a&#160;napřímili. Voják ty čtyři ostatní neznal, byli od jiných útvarů a&#160;jiných zbraní, sešli se až ve vlaku, a&#160;ačkoliv je jistá solidarita společného osudu svedla dohromady, že si sedli v&#160;jednom oddělení, přece jen se spolu příliš nevybavovali. Bylo pravděpodobné, že aspoň někteří z&#160;pětice jedou do Prahy načerno a&#160;v&#160;mentálním klimatu Čepičkovy armády, kdy se podporovalo a&#160;odměňoval<a id="_idTextAnchor008"></a>o udavačství, bylo lepší žádné informace s&#160;druhými nesdílet z&#160;těch a&#160;z&#160;těch a&#160;opět oněch nasnadě jsoucích důvodů.</p>
			<p class="MLP_text ParaOverride-1">Voják jel ve vlaku nejdéle, skoro od hranic, a&#160;proto seděl nejpohodlněji u&#160;okna, ale také už byl z&#160;kodrcání jízdy nejunavenější a&#160;nejotlačenější. Cestu trávil líným pozorováním ubíhající krajiny, pospáváním a&#160;pokuřováním, sněním a&#160;nevydatnými úvahami. Chvílemi též stručně hovořil s&#160;ostatními vojáky, aby se nezdálo, že se snad odtahuje, nebo něco. Nejel na dovolenou, ale na vyšetření plic do vojenské nemocnice na Hradčanech, neboť již delší dobu pokašlával, hubnul a&#160;k&#160;večeru míval subfebrilní teplotu. Po delší proceduře, kdy byl napřed pokládán za simulanta, pak konečně přijat na marodku, pak vyšetřen v&#160;obvodní vojenské nemocnici, kde simulaci potvrdili&#160;– a&#160;když přes negativní nálezy vojenských odborníků pořád kašlal, hubnul a&#160;večer topil, dostal nakonec útvarový lékař, četař aspirant Hrachovina, geniální nápad, že by vojín Parma mohl mít něco s&#160;plícema, a&#160;poslal ho na ústřední tuberácké vojenské oddělení v&#160;Praze na Hradčanech. Tato Hrachovina se stala později primářem v&#160;Mostě, ať to každý ví, že neschopní doktoři nejsou jen v&#160;zemích anglického jazyka, i&#160;když tam je jich asi procentuálně přece jen o&#160;něco víc. Ostatně co? Nakonec to byla přece jen zmíněná Hrachovina, která, na rozdíl od ostatních vyšších zdravotních náčelníků, pojala správnou a&#160;nasnadě jsoucí diagnostickou hypothesu, takže se jevila mezi vojenskými lékaři jako příslovečný jednooký ve slepeckém ústavě. Blbost má stejně ve vojenském lékařství slavnou tradici, jak ukazuje nejen dobrý voják Švejk, ale nepřímo i&#160;jiné klenoty českého písemnictví:</p>
			<p class="MLP_text ParaOverride-1">V&#160;rámci polokatolicity těchto povídek mi například nikdy nebylo jasné, jak mohl člověk, krvácející k&#160;smrti, konsumovat řádné katolické manželství, a&#160;to dokonce zřejmě s&#160;panenskou nevěstou, jak se to dočítáme o&#160;Jiřím a&#160;Andělce v&#160;závěru Bloudění z&#160;pera vojenského lékaře, plukovníka zdravotní služby Jaroslava Durycha. Příslušný mechanismus u&#160;člověka je, jak známo, na krev, na rozdíl například od včelího trubce, kde se penis nafukuje vzduchem, a&#160;není-li krve nazbyt, mechanismus prostě přestane fungovat, protože tělo ve své moudrosti má hierarchii priorit, což by lékař, bez rozdílu náboženského vyznání a&#160;vojenské hodnosti, měl snad vědět.</p>
			<p class="MLP_text ParaOverride-1">Leč neodbočujme.</p>
			<p class="MLP_text ParaOverride-1">Vojín Parma ve vlaku občas pokuřoval, i&#160;když věděl, že má asi něco s&#160;plícemi. Jednak byl silný kuřák a&#160;nedokázal toho nechat, jednak mu bylo už všecko jedno: můžeme říci, že Parma byl téměř jakýsi desperado. Jeho život, zpočátku slibně se rozvíjející, dostal od soudruhů pro nic za nic takovou ránu, že mu bylo skoro jedno, bude-li žíti dál, či nikoli. Z&#160;toho vidíme, že Parma byl jakýsi slaboch, neboť nebyl ani v&#160;koncentráku, ba dokonce ani u&#160;černých baronů, nýbrž u&#160;pěchoty, a&#160;všechno, co mu zatím komunisti udělali, bylo jenom tak zvané třídní zničení, provedené ještě poměrně decentně. Neměl věru důvod k&#160;zoufalství. Ale někteří lidé jsou rozmazlení, málo platné.</p>
			<p class="MLP_text ParaOverride-1">Co se týče vlastní nemoci Parmovy, tedy neměl ani tuberu, ani rakovinu, ale pouze psitakosu, čili papouščí nemoc, která se mu usadila na plicích, působíc mírnou chronickou pneumonii. Tuto chorobu ale nechytil od papoušků, jak by se jméno zdálo naznačovat, nýbrž od slepic, resp. z&#160;jejich kurníka, ze kterého kdysi pálil slepými z&#160;kulometu v&#160;rámci nácviku boje o&#160;osadu. To však toho času zatím nikdo z&#160;lidí nevěděl.</p>
			<p class="MLP_text ParaOverride-1">Nyní tedy, když vlak zastavil a&#160;dovnitř se nahrnuli pasanti, sundal Parma mrzutě nohy z&#160;protějšího sedadla a&#160;poněkud se napřímil. Na dříve prázdném sedadle proti Parmovi se objevilo několik neurčitých postaviček zřejmě zemědělského charakteru, neboť kromě typického vzezření též výrazně páchli potem a&#160;hnojem. Byla zde jakási babka v&#160;šátku s&#160;neurčitou nazrzlou, asi devítiletou holčičkou a&#160;s&#160;lepenkovou krabicí, ze které vykukovala slepičí hlava, dále jakýsi stařeček s&#160;tváří scvrklou jako vysychající jablíčko a&#160;s&#160;obrovskýma upracovanýma rukama, připomínajícíma přední pracky krtonožky. V&#160;bezzubých ústech držel dýmku z&#160;jakéhosi bobulovitého či sukovitého dřeva, neurčitě připomínající styl Augusta Rodina, avšak nekouřil, nýbrž pouze na studeno potahoval. Snad neměl na tabák, snad si zapomněl ze senility zapálit. Dýmka svou sukovitostí se podivuhodně hodila k&#160;celkovému dědouškovi.</p>
			<p class="MLP_text ParaOverride-1">Babka s&#160;vnučkou seděly u&#160;okna, proti Parmovi, sukovitý děd se uvelebil na druhém konci, aby se mohl opírat v&#160;rohu.</p>
			<p class="MLP_text ParaOverride-1">Prostředek lavice byl prázdný.</p>
			<p class="MLP_text ParaOverride-1">Poslední pasažér, který hledal volné místo, se tedy posadil tam, šikmo napravo od Parmy, ale víceméně před ním. Zdál se rovněž spíše venkovského rázu a&#160;zpočátku dosti nevýrazný. Parma, již znovu snivě poklímávající, mu nevěnoval pozornost.</p>
			<p class="MLP_text ParaOverride-1">Vlak se hnul a&#160;jednotvárně supal plochou smutnou nezajímavou krajinou. Bylo pod mrakem a&#160;jakoby nehostinně.</p>
			<p class="MLP_text ParaOverride-1">Po chvíli se Parma probral z&#160;klímání s&#160;pocitem, že ho muž naproti upřeně pozoruje. Obrátil se k&#160;němu a&#160;pozoroval ho také.</p>
			<p class="MLP_text ParaOverride-1">Člověk byl neurčitého věku, oblečen jaksi šedivě. Zdál se být trochu přihrblý, mírný hrbáč, ale zároveň mohutný, jako trpaslík v&#160;mírně nadživotním provedení. Měl masivní, těžko slovy popsatelnou tvář, s&#160;dlouhým a&#160;tlustým, docela rovným nosem, s&#160;širokými rty a&#160;silnou bradou. Jeho čelo tvořilo nad nosem jakýsi převis, jako skála, ale ne ve formě obvyklých nadočnicových oblouků, jaké mají někteří muži. Čelo se zdálo nezbrázděně masivní, opravdu jako jakási poněkud převislá skála. Muž byl tmavý brunet s&#160;nezdravě nažloutlou pletí. Bylo zajímavé, že při celkově venkovském dojmu nebyl opálen. Snad to byl nějaký kramář nebo řemeslník, trávící většinu času pod střechou, v&#160;nějakém obchůdku nebo dílně, nejspíš, jak se zdálo, jakoby sklepení. Tváře a&#160;bradu měl silně promodralé hustým oholeným vousem. Měl rovné husté černé obočí, zřejmě srostlé, ale nad nosem oholené, aby srostlost odstranil a&#160;zmaskoval. Měl černé, hluboce pod čelem zapadlé, daleko do sebe posazené oči, jimiž se, tvrdě a&#160;upřeně, díval na Parmu. Zdálo se, že snad ani nemrká. Zpočátku to Parmovi připadalo jenom divné, ale za chvíli mu pohled sraženého muže začal být nepříjemný. Jakási úzkost ho naplňovala, strach z&#160;čehosi neznámého, ale zřetelně nepřátelského, a&#160;zároveň cítil, jako by se mu jaksi motala hlava. Jeho zorné pole se zužovalo, jako by se ve vlaku smrákalo, viděl teď jasně už jen mužovu tvář s&#160;upřenýma očima, vše ostatní mizelo v&#160;mlhách.</p>
			<p class="MLP_text ParaOverride-1">Vzpomněl si, co mu kdysi říkal jakýsi okultista, že totiž proti uhranutí, na které ten okultista pevně věřil, stačí zavřít palce obou rukou do dlaní: tím se prý přeruší nějaké biomagnetické okruhy či snad se uzavřou, nebo co&#160;– to už si Parma nepamatoval. Když tehdy slyšel tento výklad, smál se tomu, ale nyní se zdálo, že ta situace kupodivu nastala, proč to nezkusit, za to nic nedá.</p>
			<p class="MLP_text ParaOverride-1">Zavřel palce pevně do dlaní. Byla-li to jen nějaká autosugesce, nebo zavřel-li tím skutečně nějaké okruhy&#160;– ale téměř okamžitě �e mu ulevilo. Úzkost přestala, hlava již nebyla lehká a&#160;motavá, vlak se opět vyjasnil. Pohlížel teď na zlého mužíka směle a&#160;téměř vyzývavě a&#160;sevřené pěsti si položil na kolena, aby je hrbáč viděl. Na mužově tváři se objevil téměř neznatelný úsměv šachisty, oceňujícího tah protihráče. Parma měl náhle pocit, že je opravdu jaksi schován, jako pod nějakým neviditelným zvonem, do kterého hrbáč nemohl proniknout, i&#160;když zvenku dotíral.</p>
			<p class="MLP_text ParaOverride-1">Zatímco dříve nemohl od mužíka odvrátit oči, nyní se klidně opřel o&#160;stoleček a&#160;díval se z&#160;okna, kde míjela normální, celkem nezajímavá česká krajina. Ruce držel stále sevřené v&#160;pěsti kolem palců. Avšak uhrančivý hrbatec se zřejmě nevzdával. Parma cítil, jak na něj upírá své pronikavé oči, jak neslyšně žádá a&#160;rozkazuje: „Otevři dlaně, otevři dlaně, musíš otevřít dlaně.“ Žádná slova Parma neslyšel, ale cítil, jako by se do něho přelévaly mužíkovy mentální obsahy a&#160;pomalá nezdolná ocelová vůle.</p>
			<p class="MLP_text ParaOverride-1">„Neotevřu, neotevřu,“ říkal si Parma. Neurčitě dlouho trval tento zápas vůlí, který Parmovi připomínal přetahování lana anebo přidržování dveří, do kterých se někdo z&#160;vnějšku dobývá. Nesmysl, chtěl si říkat, začínám asi bláznit, nic takového přece není&#160;– hypnosa je vědecky uznávaný fakt, ale vyžaduje přímou slovní sugesci&#160;– nikde jsem neslyšel ani nečetl&#160;– a&#160;zdá se, že naopak jsem četl přímé popření, že by bylo možno působit přímo vůlí na vůli, vědomím na vědomí, bez slov, bez nějakých fysických prostředků&#160;– a&#160;přece pocit, že hrbáč k&#160;němu neslyšně promlouvá pouhým vědomím, pouhou vůlí, byl naprosto zřejmý a&#160;konkrétní. Hrbáč na Parmu působil zřejmě i&#160;teď, když se Parma díval z&#160;okna, tedy ani zrakový kontakt s&#160;uhrančivýma očima se k&#160;tomu nezdál nutný. Parma se potil, ale pořád odolával a&#160;dlouho se nic nedělo. Za nějakou dobu, zdá se, hrbáč změnil taktiku:</p>
			<p class="MLP_text ParaOverride-1">Parmovi se začalo chtít kouřit. Ale aby si mohl zapálit a&#160;vyšlukovat cigaretu, na to by musel magický závěr povolit. Parma se tedy rozhodl, že kouření odloží na neurčito. Byl sice silný kuřák, ale ještě ne tak náruživý, aby si nedokázal cigaretu odepřít, když bylo třeba. Jako většina lidí vydržel nekouřit v&#160;divadle, na koncertě, v&#160;kostele atd., nyní, na vojně, po dvě hodiny na stráži&#160;– pokud si tam někdy zapálil, tedy jenom z&#160;frajeřiny, aby ukázal, sobě i&#160;druhým, že kašle na vojenské řády a&#160;předpisy a&#160;nebojí se nebezpečí odhalení; ale když už tímto způsobem předvedl svou odvahu, neviděl důvod, proč by měl dál zbytečně provokovat osud. Dvě hodiny na stráži nekouřit klidně vydržel&#160;– déle než dvě hodiny už do Prahy není&#160;– i&#160;kdyby snad hrbáč jel celou cestu s&#160;nimi až tam. Ale chuť kouřit Parmovi neustále vzrůstala. Byla větší a&#160;větší, gigantická, strašná, nikdy v&#160;životě se mu snad takhle zoufale kouřit nechtělo. Ach&#160;– sáhnout tak do kapsy, vyndat balíček, pocit mnutého svitku v&#160;prstech, zapálit, vdechnout, slastné škrábání v&#160;průduškách&#160;– a&#160;je to na dosah!&#160;– vždyť to je všechno asi stejně nesmysl, jakýpak uhrančivý hrbáč, proč bych se ho bál? Všechno je to hloupost, babská pověra, dětinství&#160;– zbytečně tady suším hubu kvůli nějakým bláznivým, nereálným pocitům. Fantasie mě zavádí, fantasie, to je to! A&#160;i&#160;kdyby&#160;– napřed chci kouřit&#160;– a&#160;mužíčka vem čert!</p>
			<p class="MLP_text ParaOverride-1">Co takto uvažoval, ucítil tabák i&#160;fysicky. Pod nosem měl přistrčenou otevřenou dvacítku cigaret, kolem ní velká černě chlupatá ruka. „Tu máš, vojáku, zakuř si!“</p>
			<p class="MLP_text ParaOverride-1">Jako zpitomělý rozvolnil Parma magické sevření a&#160;sáhl po cigaretě. Hrbáč mu podal oheň a&#160;jeho černé oči se smály. Vyhrál.</p>
			<p class="MLP_text ParaOverride-1">Zdálo se, že od té chvíle byl Parma vskutku v&#160;jakémsi hypnotickém transu, neboť, když se snažil sled událostí později zrekonstruo­vat, časový úsek mezi zapálením cigarety a&#160;zastavením vlaku se mu zdál v&#160;paměti chybět.</p>
			<p class="MLP_text ParaOverride-1">Vlak zvolna zastavil. Byli ve větším městě. Hrbáč se zvedl.</p>
			<p class="MLP_text ParaOverride-1">„Pojď,“ pokynul. Parma šel za ním, jako ovce, jako zombi.</p>
			<p class="MLP_text ParaOverride-1">Nevěděl, proč to dělá, neuvědomoval si, že má jet až do Prahy. Byl by býval nechal ve vlaku i&#160;svůj opasek a&#160;čepici, hrbáč ho na to musel upozornit. Zřejmě si nepřál, aby nepředpisově oblečený voják k&#160;sobě přitáhl pozornost nějakého důstojníka.</p>
			<p class="MLP_text ParaOverride-1">Jako zpitomělý sledoval Parma nízkou hranatou postavu.</p>
			<p class="MLP_text ParaOverride-1">Ven chodbičkou, po schůdkách z&#160;vlaku, na perón v&#160;hlučící velké nádražní hale pod obrovskou skleněnou střechou na železné, rakousky ornamentálně secesní konstrukci&#160;– a&#160;dál a&#160;dál od vlaku davem. Hrbáč se proplétal, Parma za ním jako automat.</p>
			<p class="MLP_text ParaOverride-1">Zastavili u&#160;stánku s&#160;občerstvením. Hrbáč koupil láhev piva, dal si ji od prodavačky otevřít a&#160;podával ji Parmovi:</p>
			<p class="MLP_text ParaOverride-1">„Tu máš, vojáku, napij se!“</p>
			<p class="MLP_text ParaOverride-1">Ale v&#160;té chvíli se Parma zarazil. Jak se prodavačka naklonila, cosi se jí zablyštělo ve výstřihu a&#160;přitáhlo Parmovu pozornost. Prodavačka měla na krku křížek, snad zlatý, snad jen pozlacený, snad pouze z&#160;nějakého žlutého kovu. Tento pohled Parmu jakoby vzpamatoval. Jakýsi neurčitý představový komplex se vynořil v&#160;jeho mysli, spíš směs obrazů a&#160;pocitů, než jasné myšlenky, tak jak tomu bývá při usínání, při probuzení a&#160;ve spánku: nejasné, archetypické, dětsky primitivní, a&#160;přece nebo právě proto zřetelně správné a&#160;pravdivé pocity a&#160;tušení.</p>
			<p class="MLP_text ParaOverride-1">Prodavačka byla mladá dívka, se světlými vlasy, modrýma očima a&#160;čistým pravidelným oválem tváře. Jak tak stála vedle hrbatce, zdáli se spolu ztělesňovat představu anděla a&#160;ďábla, světla a&#160;tmy, dobra a&#160;zla. Na krku se jí blyštěl zlatý křížek&#160;– hohó, to zlato proklaté má hrany ostře špičaté&#160;– vzpomněl si na pohádky svého dětství, na pravidlo, že od temných bytostí člověk nikdy nesmí nic přijmout, nebo by nad ním získaly moc, vzpomněl si na nabídnutou a&#160;přijatou cigaretu, na to, jak mu ji hrbáč nabízel analogickou frází: „Tu máš, vojáku, zakuř si,“ tak jako teď zase říká: „Tu máš, vojáku, napij se.“ Jako by to byl nějaký rituál, jako to bývá v&#160;pohádkách, kde se různé situace v&#160;obměnách opakují, většinou do třetice. Cítil, že než přijme třetí dar, čekající v&#160;budoucnu, má ještě možnost couvnout, ale že kdyby teď přijal druhý, vstoupil by v&#160;hlubší područí zlého mužíka, než v&#160;jakém byl dosud, po přijetí daru prvního.</p>
			<p class="MLP_text ParaOverride-1">Nevěděl proč, ale jaksi to cítil. To vše a&#160;ještě mnohem více, i&#160;když v&#160;nejasné a&#160;jakoby zhuštěné formě, proběhlo Parmovou myslí v&#160;krátkém okamžiku mezi zablesknutím křížku a&#160;podáváním otevřené láhve: „Tu máš, vojáku, napij se!“</p>
			<p class="MLP_text ParaOverride-1">Parma nevztáhl po láhvi ruku, ale naopak odstoupil. Cosi se dralo na povrch jeho zmalátnělé mysli, jakási dávno zapadlá vzpomínka na něco, co snad kdysi slyšel nebo četl.</p>
			<p class="MLP_text ParaOverride-1">Parma udělal proti mužíkovi ve vzduchu veliký kříž a&#160;jako ze sna recitoval:</p>
			<p class="MLP_verse_-12-12- ParaOverride-1">Ecce crucem Domini,<br/>fugite, partes adversae!<br/>Vicit Leo dé tribu Juda,<br/>radix David, alleluja!</p>
			<p class="MLP_text ParaOverride-1">Prásk!!</p>
			<p class="MLP_text ParaOverride-1">Láhev se roztříštila o&#160;betón nástupiště a&#160;střepy a&#160;pivo se po něm rozprskly.</p>
			<p class="MLP_text ParaOverride-1">Když Parma vzhlédl od roztříštěné láhve, mužík už tam nebyl.</p>
			<p class="MLP_text ParaOverride-1">Parmovi bylo, jako by se náhle probudil ze sna.</p>
			<p class="MLP_text ParaOverride-1">Vzhlédl a&#160;viděl, že vlakvedoucí už píská před jeho vlakem, že ten se už chystá k&#160;odjezdu. Na třesoucích nohách se k&#160;němu rozběhl a&#160;sotva naskočil, vlak se dal do pohybu.</p>
			<p class="MLP_text ParaOverride-1">Parma šel vlakem a&#160;hledal oddělení, kde předtím seděl, neboť teprve teď si uvědomil, že tam nechal aktovku s&#160;věcmi do nemocnice. Proplétal se v&#160;uličkách a&#160;otevíral dveře se vztaženýma rukama jako náměsíčník.</p>
			<p class="MLP_text ParaOverride-1">A&#160;jak tak zvolna přicházel k&#160;sobě, vracela se mu i&#160;jeho obvyklá skepse: Proč vlastně vyšel za tím mužem, uvažoval, jistě ne kvůli nějaké hypnose, něco takového nejspíš není, a&#160;kdyby bylo, on, Parma, je proti takovým věcem přece imunní. Vyšel s&#160;tím člověkem na perón, protože si chtěl koupit pivo, prostě proto. Ale nechtěl, aby mu ten člověk platil, a&#160;ten potom láhev vzteky rozbil. Stejně už nebyl čas&#160;– Parma se musel rychle vrátit do vlaku, aby mu neujel.</p>
			<p class="MLP_text ParaOverride-1">Ostatně, jaképak vytahování hypnosou z&#160;vlaku. Proč by ho ten člověk vlastně chtěl vytáhnout ven, kdyby něco takového nastalo, ačkoliv to ovšem nenastalo? Na co by ho mohl chtít nebo potřebovat? Snad aby ho nějak zneužil?&#160;– Nesmysl, přece! Nebo snad i&#160;zabil, jako byl prý v&#160;Německu ten Haarmann?&#160;– Blbost! To snad možná Němci, nebo Angličani, nebo Francouzi a&#160;tak, ale určité ne Češi! Trojnásobný nesmysl! Nebo snad, aby ho hypnoticky donutil k&#160;nějakému zločinu? Hloupost. To přece neexistuje, leda v&#160;nějakých laciných krvácích&#160;–</p>
			<p class="MLP_text ParaOverride-1">No&#160;– a&#160;protože ten člověk nemohl mít žádný pochopitelný motiv, je jasné, že Parmu nijak a&#160;nikam nevytáhl, nehledě k&#160;tomu, že by ho vytáhnout ani nemohl. Udělalo se mu prostě trochu špatně&#160;– z&#160;– z&#160;horka&#160;– je přece zesláblý, proto ho taky posílají do toho špitálu. Ale na perón vyšel z&#160;vlastní vůle, na pivo. Tak to bylo a&#160;ne jinak. Jenom žádné nesmysly!</p>
			<p class="MLP_text ParaOverride-1">Konečně našel oddělení vlaku, kde seděl. Myslel, že už je nikdy nenajde, tak daleko vpředu bylo, neměl ponětí, jak daleko dozadu vlastně sledoval toho člověka.</p>
			<p class="MLP_text ParaOverride-1">„Á,&#160;tak tady seš, brácho,“ vítali ho druzí vojáci.</p>
			<p class="MLP_text ParaOverride-1">„Už sme mysleli, že tě neuvidíme, že tě ten hrbatej někam vodved. No, hlavně, že von je pryč! Měl, kurva, voči jak nebozezy.“</p>
		</div>
</body>
</html>