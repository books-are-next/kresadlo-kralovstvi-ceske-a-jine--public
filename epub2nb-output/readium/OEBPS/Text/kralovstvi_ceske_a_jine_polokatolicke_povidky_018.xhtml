<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kralovstvi_ceske_a_jine_polokatolicke_povidky-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kralovstvi_ceske_a_jine_polokatolicke_povidky-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">Jedno ráno a&#160;večer <br/>v&#160;životě Cypriána Belvy</p>
			<p class="MLP_text_bez1radku ParaOverride-1">Kněz se obrátil, zasvítil brýlemi proti oknu a&#160;pravil polohlasně rituálním brumlavým hlasem: „Dominus vobiscum.“</p>
			<p class="MLP_text ParaOverride-1">„Et cum spiritu tuo,“ odpověděl osmiletý Jan Belva.</p>
			<p class="MLP_text ParaOverride-1">Tělem Cypriána Belvy, který vše sledoval z&#160;příslušného misálku, jak se v&#160;té době slušelo na katolického inteligenta, projel jakýsi šok či osten, jako elektrická rána. Předvatikánská tridentská mše se neúprosně řítila dopředu a&#160;nyní již vstupovala do kritického stadia. Vedle Cypriána klečela jeho řádná a&#160;zákonitá katolická manželka, pohlížejíc svou ovčí brýlatou tváří zbožně na oltář. Napravo od ní klečely jejich dvě dcery, dvanáctiletá Markéta a&#160;desetiletá Kateřina, na nichž se již začínal jevit známý feno<a id="_idTextAnchor010"></a>mén dvou sester, které jsou si výrazně podobné, a&#160;přesto je jedna hezká a&#160;druhá ošklivá. V&#160;Belvově rodině to byla Katuška, která vytáhla kratší špejli z&#160;dlaně osudu. Ale bylo jí teprve deset, snad se z&#160;toho ještě vylíže. Pýcha rodiny, jediný mužský potomek Belvův, přisluhoval u&#160;oltáře. Vidouce tuto výrazně katolickou rodinnou jednotku, ohlížíme se ovšem po dalších dcerách, a&#160;nevidouce jich, zkoumáme alespoň znaleckým okem ventrální krajinu paní Belvové&#160;– leč, kupodivu, kde nic tu nic. Cyprián Belva se zdá mít téměř normální neznabožský, jen nepatrně zvýšený československý počet dětí, což je sice méně obvyklé, ale konec konců dobře možné. Existují i&#160;katoličtí manželé, kteří mají jen jedno dítě, ba dokonce takoví, kteří nemají žádné.</p>
			<p class="MLP_text ParaOverride-1">Kromě Cypriána Belvy a&#160;jeho rodiny obcovalo mši svaté asi deset dalších lidí, většinou starších a&#160;většinou ženských, kostel byl prázdný, studený, neutěšený a&#160;temný, neboť bylo počátkem prosince brzo ráno, čas adventní. Belvova rodina chodila na mši v&#160;tuto nepříjemnou hodinu, neboť v&#160;oné době opatrnosti příliš nezbývalo. Báťuška Stálin sice už, jasné slunéčko, neseděl v&#160;bělokamenném Kremlu, ale Nikitě Sergejeviči taky nebylo co věřit.</p>
			<p class="MLP_text ParaOverride-1">Cyprián Belva měl sice za ženu dceru dosti vysokého papaláše, zbožnou po své matce, ale přesto, nebo právě proto se nechtěl s&#160;rodinou ukazovat v&#160;kostele později, před více lidmi.</p>
			<p class="MLP_text ParaOverride-1">Je sice pravda, že vlivem svého tchána a&#160;jedině jím seděl v&#160;jakémsi obskurním ústavu Akademie věd, na skromném místě dokumentátora, ale, jak známo, soudruzi s&#160;oblibou požírají i&#160;jeden druhého.</p>
			<p class="MLP_text ParaOverride-1">Bigotnost pouhé dcery by sice bylo možno obhájit, zvláště, když to není žádná vědecká či kulturní pracovnice, jen žena v&#160;domácnosti, vždyť i&#160;v&#160;samotné mátušce Moskvě u&#160;přátel dostávají se matky a&#160;ženy vysokých papalášů celkem bezostyšně na svjatuju liturgiju k&#160;patriarchovi do Peredělnika, kam je vozí šoféři v&#160;limuzínách&#160;– ale to, že zeť&#160;– a&#160;to dokonce inteligent a&#160;pracovník Akademie&#160;– rovněž holduje opiu lidu, by mohlo tatíčkovi za okolností i&#160;zlámat vaz.</p>
			<p class="MLP_text ParaOverride-1">Přísně a&#160;přesně vzato byli Cyprián Belva a&#160;jeho žena vlastně zločinci ve smyslu zákona, protože se prohřešili proti právní normě o&#160;socialistické výchově dítek. Fakt, že Jeník dělá ministranta, by theoreticky bohatě stačil, aby manželé Belvovi se octli za mřížemi kdoví na jak dlouho, naštěstí se ten zákon v&#160;poměrně civilisovaném Československu neuváděl ve skutek, nebyly-li k&#160;tomu nějaké jiné pádné důvody a&#160;pokyny shora. Kněz a&#160;mladý Belva zatím odrecitovali sursum corda&#160;– habémus ad&#160;Dominum atd. a&#160;nyní žrec již odmumlával prefaci, breptal překotně jako švec, než ses nadál, již domumlával: „súpplici conféssióne dicente“ a&#160;už spustil sanctus, sanctus, sanctus. Nežli se Cyprián Belva vzpamatoval, byl kněz už u&#160;posledního hosana in excelsis, jímž končí benedíctus. Poklonil se hluboko, políbil oltář a&#160;začal menší kánon: Cyprián, který klečel se svou rodinou v&#160;první řadě, u&#160;vedlejšího oltáře, kde obřad probíhal, slyšel zřetelně chraptivý, jakoby vášnivý šepot, kterým kněz začínal prosbu k&#160;Bohu, aby ráčil přijmout a&#160;požehnat „haec dona †, haec † munera, haec † sancta sacrificia illibata“. Začínalo jít do tuhého. Cyprián Belva cítil, jak se potí, jak mu bránici svírá strach. Vždyť to nic není, říkal si, jen takový tyátr, kdyby byl nějaký bůh, copak by mohl dopustit to, co se teď pořád děje? Takových všelijakých obřadů po světě je! Vždyť i&#160;Aztékové, nebo to snad byli Inkové, jedni nebo druzí, rituálně pojídali kukuřičný chléb, který se pro ně mysticky měnil v&#160;maso boha Huitzipotzli. Když tam přišli Cortézovi Španělé, mohli se z&#160;toho paralelismu pominout: Brali to tak, že ďábel v&#160;této vzdálené zemi vnukl svým kněžím tento obřad, aby se posmíval Nejsvětější oběti a&#160;parodoval ji.&#160;– Ostatně, pro ten naprosto nepravděpodobný případ, pro tu pravděpodobnost jedna biliontina, či co, dbáme přece na to a&#160;dáváme pozor, aby se tak dalece pokud možno nic nestalo&#160;– nepatrná pravděpodobnost, ale ovšem, risiko obrovské&#160;– protože, kdyby to náhodou přece jen tak bylo&#160;– no, děláme, co za okolností můžeme&#160;– to by musel i&#160;on uznat, kdyby totiž byl, jenže nejspíš není, tak o&#160;co mrzne, aneb kráčí?&#160;– Zvyk z&#160;dětství a&#160;pubertního období, kdy se to u&#160;něho zvlášť vystupňovalo&#160;– jinak nic&#160;–</p>
			<p class="MLP_text ParaOverride-1">Zatímco Cyprián takto uvažoval, propracoval se kněz ve svém breptavém maratónu až ke komemoraci církve vítězné, vzpomínaje nejprve svatých apoštolů, poté svatých papežů Lína, Kléta, Klementa, Kysta, Kornélia a&#160;dále svatých prvomučenníků římských, jejichž řadu zahajuje Belvův patron, svatý Cyprián&#160;– a&#160;dále všech svatých a&#160;prosil Boha, aby pro jejich zásluhy a&#160;prosby on i&#160;jeho věřící byli ve všech věcech vybaveni pomocí jeho ochrany&#160;– ut in omnibus protectiónis tuae muniámur auxílio. Per eúndem Christum Dóminum nostrum, amen.</p>
			<p class="MLP_text ParaOverride-1">Natáhl ruce nad kalich a&#160;hostii a&#160;Cyprián Belva pocítil další úder paniky a&#160;strachu.&#160;– „Nic to není,“ říkal si&#160;– „oplatka a&#160;víno a&#160;bude to pořád jenom oplatka a&#160;víno&#160;– Huitzpotzli, Huitzpotzli,“&#160;opakoval si v&#160;duchu s&#160;intensivní úzkostností. Kněz přežehnal obětiny, Honzík řádně zacinkal, vylezl po stupních a&#160;chopil se okraje páterova ornátu&#160;– prý proto, aby usnadnil knězovi pohyby při pozdvihování, tak je to vždycky učili ve škole, tak to bylo, jako vysvětlující poznámka, natištěno i&#160;v&#160;Cypriánově příručním misálku. Belva nikdy nechápal, jak to.</p>
			<p class="MLP_text ParaOverride-1">Blížil se vrchol podívané a&#160;hrůzné magie katolické mše, kdy se oplatka a&#160;víno promění v&#160;Tělo a&#160;Krev Ježíše Krista. Je to táž oběť, která byla obětována na Kalvárii&#160;– tak to učili v&#160;dětství Cypriána Belvu, tak to učil zahradník, tajný páter Šimlrajtr S.&#160;J., nyní jeho děti na tajných hodinách náboženství ve tmě pod svícnem papalášské vily tchánovy&#160;– je to týž Velekněz, táž Oběť. Týž Velekněz, protože zázrak transsubstanciace nastává pouze mocí samotného Krista: kněz je jen jeho služebníkem a&#160;nástrojem. Táž Oběť, dále, neboť je to právě Ježíš, který je přítomen ve způsobách eucharistie a&#160;který se sám obětuje Bohu&#160;– tedy obětník, oběť a&#160;příjemce oběti jedno jsou. Božská oběť je tu provedena svátostně, pouze prostřednictvím dvou konsekrací, z&#160;nichž každá vytváří svůj zvláštní specifický účinek. Tak se substance chleba mění v&#160;substanci Těla Ježíšova a&#160;substance vína v&#160;substanci Jeho Krve, aniž by se však změnily vnější kvality, či případky. Jelikož ale Kristus nemůže již podruhé umřít, tak znělo učení, je pak plně přítomen pod každou z&#160;obou způsob, protože právě jde o&#160;nekrvavou modalitu kalvárské oběti, tedy se tělo a&#160;krev od sebe neoddělují&#160;– Cyprián Belva nikdy nechápal logiku tohoto argumentu: jak to, že se ty substance neoddělují, když jsou oddělené už od začátku a&#160;i&#160;se každá zvlášť proměňuje?</p>
			<p class="MLP_text ParaOverride-1">Příšerná, šílená bizarnost celé věci ho znovu naplnila hrůzou:</p>
			<p class="MLP_text ParaOverride-1">Předně jde vlastně o&#160;lidskou oběť s&#160;následným rituálním kanibalismem, i&#160;když ovšem by to takhle nikdo nevyjádřil, protože by se hrozil&#160;– ale věcně je to tak zřejmě správně. To, že to tak navenek vůbec nevypadá, tajemnost hrůzy ještě stupňuje. Tady se zabíjí a&#160;jí člověk&#160;– totiž právě, že se vlastně už ani nezabíjí, protože je to bohočlověk, kterého už podruhé ani zabít nejde&#160;– jedí ho za živa! Ale navenek to vypadá jako nic, jako by se nechumelilo, jako nevinné pohrávání s&#160;vínem a&#160;oplatkami. Cypriánu Belvovi připadalo, že mše se v&#160;určitém smyslu podobá něčemu na způsob geniálně utajeného zločinu. Naoko, navenek, zcela nevinná procedura&#160;– uvnitř příšerně mystická hrůza. Něco jako v&#160;té knize, kterou kdysi četl&#160;– ačli ovšem si to snad sám nevymyslel, nebo se mu to snad i&#160;nezdálo: Ulicemi, snad Haarlemu, či co, táhne černošský pohřeb&#160;– do toho prší, pohřeb s&#160;muzikou&#160;– černí jazzmeni vyhrávají do pochodu, pozůstalí se pohupují pod paraplaty, uprostřed se vznáší rakev: Táhnou a&#160;táhnou, na stanici autobusu čeká v&#160;dešti chlap s&#160;vyhrnutým límcem a&#160;kloboukem do očí&#160;– pohřeb kráčí kolem něho, již ho obklopuje&#160;– někdo ho tam propíchne zvlášť k&#160;tomu účelu upraveným parapletem&#160;– muž klesá k&#160;zemi, rychle na něj pokládají rakev s&#160;výsuvným dnem, zasunou dno, na které ho jaksi nabírají, zvednou rakev a&#160;pokračují za bodře melancholického poprdávání žesťových nástrojů&#160;– nic se neděje, nic není vidět, všechno je v&#160;pořádku, jenom v&#160;rakvi je najednou mrtvý člověk.</p>
			<p class="MLP_text ParaOverride-1">Nebo třeba jak jsou ty procesy s&#160;nepřáteli lidu a&#160;socialismu&#160;– taky se nic neděje; vymydlení a&#160;elegantně upravení obžalovaní recitují monstrózní doznání, žádají pro sebe co nejpřísnější tresty&#160;– všechno je v&#160;pořádku, zločinci se dokonce kají&#160;– ale ovšem Pracující lid je přísný, co nejpřísnější&#160;– tvrdě na ně dopadne jeho pěst, aby nám nekazili krásné budování, bílý den a&#160;plno růží kolem&#160;– ženy z&#160;lidu se hrozí, básníci, národní to umělci a&#160;umělkyně, o&#160;nich indignovaně napíší do Rudých práv:</p>
			<p class="MLP_verse_-12-12- ParaOverride-1">Dnes přece ví už každý vetřelec,<br/>že Praha není Cleveland ani Connecticut<br/>a&#160;že kdo nám sáhne na společnou věc,<br/>bude za to spravedlivě pykat&#160;–</p>
			<p class="MLP_text_bez1radku ParaOverride-1">a&#160;mluví všemu Lidu z&#160;duše, na rozdíl od lidí.</p>
			<p class="MLP_text ParaOverride-1">Nic se neděje, všechno je v&#160;pořádku, však i&#160;ve zlosynech se ozvalo svědomí atd.</p>
			<p class="MLP_text ParaOverride-1">Jenže ve skutečnosti ani vůbec nic neudělali, jenom někdo si něco paranoidně vymyslel a&#160;na to divadélko je pečlivě připravovali a&#160;cvičili dlouhodobým mučením jako cirkusové šelmy&#160;– pak to ještě nějaký čas trvalo, než je mohli, opět zahojené, ukázat na veřejnosti&#160;– navenek decentní lidově demokratické soudnictví, uvnitř příšernost.</p>
			<p class="MLP_text ParaOverride-1">Takhle nějak, cítil Belva, se to vlastně mělo i&#160;s&#160;katolickou mší&#160;– ne ovšem úplně paralelně, protože kotrmelce komunistů měly přes všechnu příšernost vždycky též jakousi nízkou, jakoby prdlavou směšnost&#160;– kdežto hrůznost obětování Boha byla i&#160;při vší bizarnosti mysticky vznešená&#160;– ale ten rozpor mezi zdánlivě občanskostí povrchu a&#160;intensivní strašlivostí vnitřku, ono: „Nic se neděje&#160;– ale kdybyste věděli!“, v&#160;tom bylo cosi analogického, těžko to vyjádřit. Tady jde vlastně o&#160;nejvyšší a&#160;nejdokonalejší formu kamufláže: pomocí nadpřirozeného porušení normálních přírodních zákonů. Něco, co po všech stránkách vypadá jako cosi úplně jiného, a&#160;žádnou metodou se nedá zjistit, že to to vlastně není&#160;– jakýsi suverénní božský surrealismus, jako když René Magritte namaluje fajfku a&#160;napíše pod ní: Ceci n’est pas une pipe, tak tady ale: ceci n’est pas du pain, c’est L’Homme&#160;– Dieu immolé à soi-même&#160;– hůůůů&#160;– hrůza! A&#160;pak ta divná, jakoby snová logika: Bůh v&#160;podobě člověka, v&#160;podobě oplatky a&#160;vína obětuje sám sobě sebe. To se ví, že už pro tohle to musí být všechno nesmysl.</p>
			<p class="MLP_text ParaOverride-1">Ačkoliv, kdo ví? Svět, příroda je úžasně zvláštní a&#160;bizarní.</p>
			<p class="MLP_text ParaOverride-1">Neuvěřitelnost, bizarnost, ano hrůznost je vlastně všude, kam koukneš, třeba taková Physalia physalis, vzpomínal Belva, co pochytil během dokumentování z&#160;bezobratlé zoologie&#160;– vypadá to jako medusa, ale medusa to není, je to kolonie individuálních polypů, ale každý má specifickou funkci, je vlastně jakýmsi orgánem, jedni dělají chapadla, jedni klobouk, nafouklý plynem, který plave po hladině, jiní dokonce rozmnožovací orgány. A&#160;takových věcí je v&#160;přírodě spousta: Kdyby to takhle někdo vymyslel a&#160;udělal, kdyby se to, jak naopak říkají soudruzi, ale i&#160;někteří rozumní učenci, neudělalo jaksi samo prý jakýmsi vývojem&#160;– kdyby to tedy, připusťme, někdo takhle vymyslel, bylo by to jaksi v&#160;linii i&#160;s&#160;tímto prapodivným náboženstvím! Vůbec to není potom divné, vůbec se to nepříčí řádu přírody, žádné <span class="MLP_znak_kurziva_11b">credo quia absurdum</span>, právě naopak: <span class="MLP_znak_kurziva_11b">Credo quia naturale videtur et cum aliis nonnullis mundi phaenomenis qualitate ac charactere concordans, unum ac eundem identicum indicans auctorem.</span></p>
			<p class="MLP_text ParaOverride-1">Ale ne, ale blbost&#160;– židovský výmysl, primitivní, předlogické myšlení Huitzipotzli, Huitzipotzli!</p>
			<p class="MLP_text ParaOverride-1">Tato složitá úvaha proběhla v&#160;Belvově mozku jakoby bleskem, pouze v&#160;jakýchsi zhuštěných pocitech, obrazech a&#160;nevyřčených slovech, nebyla vlastně toho druhu, jak jsme ji zde zachytili&#160;– to zde už je její určité, snad ne zcela adekvátní rozvinutí do běžných slov. Dá se říci, že Cyprián to vše spíše jaksi cítil a&#160;vnímal, než přesně vyjadřoval určitými slovy, protože to by snad tak rychle ani nešlo. Kněz, předkloněný nad obětinami, je teď energicky žehnal pěti kříži za sebou, jako by prováděl jakousi manipulaci v&#160;metafysičnu, jako by uváděl v&#160;pohyb jakési skryté páky, či mechanismy:</p>
			<p class="MLP_text ParaOverride-1">Prosil, aby Bůh učinil tuto oběť in omnibus bene † dictam, ad † scriptam, ra † tam, rationabilem, acceptábilemque, aby se nám stala Tělem a&#160;Krví † nejmilejšího Syna Tvého, Pána našeho Ježíše Krista&#160;– Hrůza!</p>
			<p class="MLP_text ParaOverride-1">A&#160;teď se to děje, teď právě pronáší kněz strašnou magickou formuli&#160;– už se stalo&#160;– kněz kleká, Honzík zvoní, kněz pozvedá hostii, Honza zvoní podruhé a&#160;pak potřetí, když kněz zase kleká&#160;– teď se, jak tu všichni věří, udělalo z&#160;oplatky živé tělo Kristovo. A&#160;pak zase totéž s&#160;vínem, ze kterého se udělala Krev&#160;– jako ve snu sledoval Cyprián Belva další vývoj obřadu:</p>
			<p class="MLP_text ParaOverride-1">Nabízení vzniklého Bohočlověka Bohu, tedy vlastně sobě samému, pokornými prosbami, aby tuto oběť ráčil přijmout, vzpomínka na mrtvé&#160;– nobis quoque peccatoribus&#160;– nám pak, hříšným služebníkům svým, aby popřál nějakou částku a&#160;společenství se jmenovanými svatými a&#160;mučedníky&#160;– kde ze srovnání českého překladu s&#160;latinským originálem v&#160;misálku překvapivě vyplývá, že jméno <span class="MLP_znak_kurziva_11b">Háta</span>, pod kterým si nejspíš představíme jakousi vesnickou bábu s&#160;rozpláclýma bosýma nohama, že toto jméno je původně Agatha, což je řecky vznešená, urozená, zkrátka nóbl.</p>
			<p class="MLP_text ParaOverride-1">Další magické pumpování či manipulace metafysična, pak malé pozdvihování&#160;– opětné žehnání&#160;– per ipsum et in ipso et in ipsum&#160;– skrze Něho a&#160;s&#160;Ním a&#160;v&#160;Něm jest Tobě, Bože Otče v&#160;jednotě Ducha Svatého všude čest a&#160;sláva po věky věkův. Amen!</p>
			<p class="MLP_text ParaOverride-1">Skončil se kánon, magické vyvrcholení neuvěřitelného obřadu, jež umocňuje pokračování ještě strašlivější&#160;– rituální pojídání <span class="MLP_znak_kurziva_11b">živého</span> člověka, který je, ještě ke všemu, zároveň Bohem, tedy vůbec nejvyšší bytostí, ale přitom skrytě, zakódovaně, nepostřehnutelně, takže to nikdo nemůže ani tušit, ani se o&#160;tom přesvědčit, může tomu jenom věřit, nebo taky ne.</p>
			<p class="MLP_text ParaOverride-1">Dejme tomu, že je to všecko blbost, ale ta maličká špetička pravděpodobnosti, že by to snad blbost být nemusela, naplňuje prostor kostela strašlivou, nezemskou hrůzou. Jak vůbec se někdo může odvážit&#160;–</p>
			<p class="MLP_text ParaOverride-1">Ale Cyprián Belva přesto půjde, ačkoliv správně nesmí&#160;– z&#160;důvodů naprosto malicherných a&#160;– tváří v&#160;tvář možné strašlivosti věci&#160;– naprosto nulových: Aby se nelišil, aby neměl nepříjemnosti se svou ženou, aby nezmátl svoje děti, aby nikoho nepohoršil, aby nezarmoutil tajného jezuitu Šimlrajtra, který se z&#160;jejich rodiny tajných křesťanů v&#160;samé blízkosti vládnoucí kliky raduje a&#160;je na ni pyšný. Je to, to se ví, všechno nesmysl&#160;– Huiztipotzli&#160;–</p>
			<p class="MLP_text ParaOverride-1">Další vývoj obřadu Belva pro značnou agitaci a&#160;strach už skoro nevnímal&#160;– Modlitba Páně&#160;– sed libera nos a&#160;malo&#160;– tichá modlitba kněze, lámání, asi původní zabíjení oběti, kterou to všechno symbolicky, ale mysticky skutečně znamená&#160;– Agnus Dei, modlitby před přijímáním&#160;– Domine Jesu Christe qui dixisti&#160;– Fili Dei vivi&#160;– Perceptio corporis tui&#160;– přijímání knězovo.</p>
			<p class="MLP_text ParaOverride-1">Teď, teď se musí zvednout a&#160;jít spolu se svou rodinou pokleknout u&#160;mřížky. Confiteor, marná absoluce kněze, ecce agnus Dei&#160;– Domine non sum dignus&#160;–</p>
			<p class="MLP_text ParaOverride-1">Už jde, už se blíží&#160;– ještě by byl čas&#160;– předstírat třeba mdlobu, jako Vivaldi, nějakou nevolnost&#160;– ale ne, nemůže!&#160;– je to jen oplatka, Inkové nebo Aztékové pojídali kukuřičný chléb jako boha Huitzipotzli. Kněz už je u&#160;něho. Belva otvírá ústa a&#160;vyplazuje hříšný jazyk&#160;– ale žádný had ani ropucha mu z&#160;huby neleze, jak prý to viděli svatí kněží u&#160;nehodných komunikantů.&#160;– Už cítí zvláštní papírovou chuť zbožštělé oplatky&#160;– jen aby se nepřilepila, aby se příliš brzo nerozplynula: žádný strach. Cyprián Belva má úzkostí hubu úplně suchou. Pravděpodobnost, že to není jen oplatka, je sice mizivá, ale kdyby&#160;– Prokristapána!</p>
			<p class="MLP_text ParaOverride-1">Tak teď jen, aby si někdo nevšiml.</p>
			<p class="MLP_text ParaOverride-1">Dělají to prý všelijací satanisté, aby měli Boha v&#160;ruce, kdyby si někdo všiml, myslel by, že i&#160;Belva&#160;– taková ironie osudu by byla docela v&#160;linii: jako někdo nechce hnout prstem pro režim a&#160;skončí tím, že kutá uran přímo pro Rusy, kdežto obratný kolaborant, vybraný jako spolehlivec k&#160;cestě do zahraničí, ve vhodné chvíli zdrhá na západ&#160;– jestli může za tenhle druh věcí, třeba by si zasloužil, aby ho teď Belva bez milosti spolkl&#160;– ale ne! Kdyby byl, mohl by si přece dělat, co sám chce, a&#160;nikdo by neměl právo&#160;– Cyprián Belva si přikrývá tvář jakoby v&#160;hlubokém rozjímání a&#160;naučeným pohybem vyplivuje hostii do dlaně&#160;– nyní skládá dlaně k&#160;sobě, zbožně níží hlavu, to si chystá hostii mezi prsty&#160;– pak se žehná velikým křížem&#160;– ve jménu Otce i&#160;Syna i&#160;Ducha Svatého&#160;–</p>
			<p class="MLP_text ParaOverride-1">Mezi „Du“ a&#160;„cha“ spouští Belva nenápadně hostii do náprsní kapsičky saka. Tak! To by bylo!</p>
			<p class="MLP_text ParaOverride-1">S&#160;nesmírným pocitem úlevy odchází Cyprián Belva na své místo v&#160;lavici: Podvodný svět se nažral, ale hostie zůstala celá&#160;– sice ji měl v&#160;hubě a&#160;potom v&#160;ruce, tomu se za okolností nedalo vyhnout&#160;– ale díky svému strachu ji ani nezaslintal.</p>
			<p class="MLP_text ParaOverride-1">Je to sice jen oplatka&#160;– ale člověk neví&#160;– kdyby nebyla&#160;–</p>
			<p class="MLP_text ParaOverride-1">Kdyby nebyla, byla by to věc tak strašná, že tato malá opatrnost zajisté nemůže být vlastně pokládána ani za směšnou.</p>
			<p class="MLP_text ParaOverride-1">A&#160;co se týče té celé posvátné opičárny&#160;– cožpak lidé nedělají pro klid v&#160;rodině potupnější věci? Tahle věc vlastně ani není potupná, protože dneska vyžaduje i&#160;dost velkou odvahu&#160;– a&#160;Máša, i&#160;když je pitomá, si to zaslouží. Jak při něm stála, když byl na dně, jak obratně zpracovala svého otce papaláše, aby vzal Belvu na milost, aby mu nakonec svým vlivem i&#160;opatřil sice skromné, ale teplé a&#160;nenamáhavé místečko v&#160;Akademii.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Byla noc, vlhká a&#160;mlhavá, toho druhu, která má svou zvláštní, melancholickou poesii. Zblízka se chodníky leskly deštěm a&#160;světla pouličních lamp, výkladů a&#160;nevydatných socialistických reklam se v&#160;nich odrážela jako klikaté různobarevné světelné sloupky.</p>
			<p class="MLP_text ParaOverride-1">Opodál se pak světla rozplývala v&#160;mlze. Bylo pozdě, už k&#160;půlnoci. Po téměř liduprázdném chodníku dosti křepce kráčel Cyprián Belva, veda na řemínku černou chlupatou potvůrku, která sekala tenkýma nožičkama a&#160;při očurávání rohů místo normálního zvedání zadní končetiny dělala vždy jakousi stojku. Byl to Belvovic rodinný pejsek, a&#160;jakkoliv se se svým katolicismem na veřejnosti zbytečně neukazovali, znalec by jim ho byl schopen ihned přišít, jakmile by zaslechl psíkovo jméno. Jmenoval se totiž Bubáček, na počest pátera Demla, který tohoto svého psíka, stejnojmenného, zvěčnil ve svých kverulatorně-paranoidních a&#160;oplzlých denících.</p>
			<p class="MLP_text ParaOverride-1">Toto jméno tedy jednoznačně ukazovalo, že majitelé pejska jsou nejen praktičtí katolíci, ale navíc tak zvaní katoličtí inteligenti, což jest v&#160;Čechách vlastně synonymní, protože, na rozdíl např. od Poláků, prostý lid v&#160;Čechách se náboženstvím už příliš nevzrušuje.</p>
			<p class="MLP_text ParaOverride-1">Cyprián Belva kráčel do mlhy tam, kde z&#160;ní neurčitě vystupovaly věže kostela. Byl to jiný kostel než ten, ve kterém Belva toho rána se svou rodinou obcoval mši svaté. Blízko vlastního kostela byla jakási samostatná kaple či zvonice, obehnaná mřížovým plotem, a&#160;Belva k&#160;této mříži přivázal Bubáčka a&#160;nařídil mu, aby byl zticha. Poté přistoupil k&#160;jednomu z&#160;postranních vchodů hlavního chrámu, vytáhl z&#160;kapsy masivní paklíč neboli šperhák a&#160;s&#160;jistou námahou a&#160;rachotem dveře otevřel. Zavrzaly pouze slabě, jak se Cyprián Belva protáhl dovnitř. V&#160;kostele byla zelená tma, asi kontrastem s&#160;narůžověle působícími světly venku, a&#160;Belva opatrně našlapoval. U&#160;hlavního oltáře řeřavělo věčné světlo. Belva vešel do kněžiště, poklekl, pokřižoval se a&#160;vystoupil k&#160;oltáři.</p>
			<p class="MLP_text ParaOverride-1">Sáhl do kapsy, vytáhl klíček a&#160;otevřel tabernákl. Vytáhl z&#160;kapsy baterku a&#160;svítil si dovnitř. Pinsetou odstranil víko ciboria, touž pinsetou sáhl opatrně do náprsní kapsičky saka, vytáhl v&#160;ní hostii, kterou tam ráno schoval, spustil ji do nádoby, nasadil víko, zavřel tabernákl, opět poklekl a&#160;rychle kráčel ven. Zamkl šperhákem, odvázal Bubáčka a&#160;pokračoval ve vyvenčování psa, jako by se tak zvaně nechumelilo. Celá akce mu nevzala ani dvě minuty.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">„Ó,&#160;Bože,“ modlila se duše Cypriána Belvy, zatímco tělo se procházelo se psem, „nevím, jsi-li, odpusť mi to, jsi-li. Ó,&#160;Ježíši Kriste, nevím, byl-li jsi, či jsi-li, byl-lis vskutku Syn Boží či pouhý filosof nebo náboženský reformátor, někteří říkají i&#160;blázen. Ale pro případ, že je to s&#160;Tebou tak, jak to učí katolická církev, tedy přijmi mou co nejupřímnější omluvu, že jsem Tě dnes ráno vzal do huby a&#160;pak do ruky a&#160;že jsem Tě měl až do večera v&#160;náprsní kapsičce u&#160;saka. Nyní jsem Tě však navrátil, kam patříš, a&#160;to s&#160;dosti značným risikem, což, jak doufám, oceňuješ. Jistě uznáš, že to bylo těžké tohle vymyslet a&#160;zařídit, nejtěžší byl ten klíček od tabernákula, udělat otisk, pak k&#160;zámečníkovi a&#160;tak. Někdo, kdo do toho do všeho nevidí tak dobře jako Ty, by se mne mohl tázat, proč jsem to udělal, proč to tak skoro každou neděli dělám, proč se na to buď nevykašlu, anebo proč se pořádně nevyzpovídám a&#160;neudělám to normálně. Ale Ty, Ježíši, víš, že to není tak jednoduché. Abych se platně vyzpovídal&#160;– dejme tomu, že bych se donutil někomu o&#160;svých podivnostech povídat&#160;– tedy abych se platně vyzpovídal, musel bych mít opravdové předsevzetí více nehřešiti. Ale Ty sám nejlépe víš, že to těžko mohu. Musím přece žít manželsky se svou ženou; je ještě dost mladá a&#160;tak dále, nemohu ji nutit k&#160;abstinenci. Ale Ty víš, že abych byl vůbec něčeho schopen, musím si představovat různé věci, které jsou jasně hříšné, jako na příklad že jsem Čachtická paní a&#160;bičuju děvčata, nebo různé hnusné věci o&#160;Elvisu Presleym a&#160;jiných mladých mužích. Také mívám často podobné představy, i&#160;když jsem sám, jak dobře víš, jestliže totiž jsi, tím způsobem, jak to učí církev, které nemohu dobře ovládat, ačkoliv jsem se, hlavně v&#160;mládí, snažil a&#160;postil se, a&#160;to i&#160;během války, kdy bylo jídla stejně málo&#160;– postil se tak, že jsem z&#160;toho dostal tuberu, ale nic to nebylo platné. Proč jsem tak udělanej, víš Ty sám, a&#160;taky víš, že já to tak nechci.</p>
			<p class="MLP_text ParaOverride-1">Víš, že si často představuju, že jsem Sněhurka a&#160;se mnou souloží sedm trpaslíků, buď jeden po druhém, nebo všichni najednou do mých různých tělesných otvorů a&#160;dutin, které v&#160;té představě jako Sněhurka všechny mám&#160;– ale i&#160;některé věci jiné, které se stydím před Tebou opakovat i&#160;v&#160;tomto hlubokém soukromí, i&#160;když vím, že před Tebou stejně není nic skryto. Představa, že jsem latinsko-americký diktátor don Felipe a&#160;nutím osoby obojího pohlaví, aby mi lízaly řiť, je ještě jedna z&#160;nejmírnějších. I&#160;kdybych se nakrásně rozhodl, že se těchto fantasií zbavím, ačkoliv vím předem, že to stejně nedokážu, nemohu slíbit, že jich nepoužiju někdy k&#160;tomu, abych mohl konat své manželské povinnosti se svou ženou, protože někdy představy pozbudou účinku a&#160;je třeba je nahradit jinými.</p>
			<p class="MLP_text ParaOverride-1">Nadto jsem nucen pracovat jako dokumentář v&#160;onom vědeckém ústavě, kde je mnoho vědeckých pracovníků, prakticky všichni jsou komunisti, a&#160;ti, jak víš, jsou strašlivě vilní, protože chtějí mít dobrý život, ale přesto, že se jim daří poměrné dobře, na jiné věci přece jen nemají dost peněz, na rozdíl od podobných pracovníků na Západě, avšak genitálie mají od přírody. Nadto jsou si vědomi toho, že se jich normální lidé bojí a&#160;neodvažují se jim odporovat, nebo možná si to někteří z&#160;nich ani neuvědomují a&#160;myslí si, že jsou pouze tak neodolatelní. V&#160;tomto prostředí jsem okolnostmi nucen se pohlavně stýkat s&#160;několika ženami a&#160;s&#160;jedním mužem a&#160;těžko jim to mohu odmítnout, protože by mne kádrově zničili. Nemohu pojmout opravdové předsevzetí více nehřešiti tímto způsobem, protože na tom závisí existence moje i&#160;mé rodiny. Na druhé straně nechci pohoršovat svou ženu a&#160;své děti a&#160;dávat jim špatný příklad, pro případ, kdybys byl a&#160;kdyby to bylo všechno tak, jak to učí církev, což jest tak absurdní, že by to právě mohlo být pravda&#160;– aby totiž mohli být spaseni alespoň oni, když ne já. Za těchto okolností uznáš, že moje chování je ještě poměrně decentní. Proto tě prosím, abys mi prominul, že jsem Tě vzal dnes ráno do úst a&#160;pak do ruky a&#160;že jsem Tě měl celý den v&#160;kapsičce. Někdo by Tě možná spolknul jako malinu a&#160;nic by si z&#160;toho ani nedělal, nebo možná, že i&#160;dělal, ale spolknul by Tě stejně.</p>
			<p class="MLP_text ParaOverride-1">Jako mi Mirek půjčil tu anglickou knihu&#160;– pochopitelně, že jsem toho hrdinu i&#160;autora odsoudil jako nemravné&#160;– tam byla trochu podobná situace, ale ne zase úplně podobná. Já jsem to, jak víš&#160;– beru Tě už jako kdybys opravdu byl a&#160;byl tak, jak mě to v&#160;dětství učili&#160;– odsoudil jaksi z&#160;konvenčního stanoviska, abych se nelišil od svých katolických známých a&#160;potěšil ženu&#160;– ale já si to osobně myslím taky, že ten policajt byl vůl.</p>
			<p class="MLP_text ParaOverride-1">Předně se na tu holku moh přece vykašlat&#160;– to zas by, myslím, nebyl takový problém&#160;– to je blbost, že by to psychicky nepřežila, to se přece vždycky přežije. To není jako já, že kdybych se vykašlal na Sněhurku a&#160;na Elvise a&#160;na dona Felipe a&#160;tak, tak bych nikam nemohl se svou ženou a&#160;udělal bych ji nešťastnou a&#160;ještě bych si možná i&#160;rozvrátil rodinu&#160;– tak to je přece docela jiná situace. A&#160;kdybych se bránil těm kurvám komunistickejm, tak bych přišel o&#160;chleba a&#160;zas by byl průser. Ti by mi to polepili tak, že bych už nikdy nikde nedostal místo&#160;– no!</p>
			<p class="MLP_text ParaOverride-1">Potom, proč on to teda nedělal jako já&#160;– možná, že v&#160;té kolonii by bylo těžší Tě vracet, ale i&#160;kdyby Tě shromažďoval třeba někde ve flašce s&#160;dobrým závěrem, aby Tě nesežrali termiti, bylo by to lepší než Tě polykat a&#160;pak se nakonec zabít. Já bych se zabít ani nemohl, i&#160;když mě život dvakrát nebaví, upřímně řečeno, protože kdo by se mi potom staral o&#160;rodinu a&#160;taky že by plakali.</p>
			<p class="MLP_text ParaOverride-1">Ale vidíš, že mám aspoň dobrou vůli. Tak, prosím Tě, mi kvůli nim zatím nic nedělej, nebo když, tak to zařiď, aby se o&#160;ně někdo jiný postaral. A&#160;chraň je a&#160;všechny lidi, i&#160;když jsou to svině a&#160;kurvy. Amen.“</p>
		</div>
</body>
</html>