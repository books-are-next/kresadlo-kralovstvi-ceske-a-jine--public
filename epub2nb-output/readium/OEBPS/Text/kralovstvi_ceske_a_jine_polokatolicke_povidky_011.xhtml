<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>kralovstvi_ceske_a_jine_polokatolicke_povidky-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="kralovstvi_ceske_a_jine_polokatolicke_povidky-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">Sebekritika</p>
			<p class="MLP_text_bez1radku ParaOverride-1">Soudruh asistent se tváří podobal psohlavému paviánu s&#160;brýlemi. On se původně domníval, že je jako ten soudce opičák, který odsoudil Pinocchia na čtyři měsíce za to, že mu Lišák a&#160;Kocour ukradli čtyři zlaté mince. Ale nebylo tomu tak: Nahlédnutím do autentického textu později zjistil, že Pinocchiův soudce byl sice také opičák, ale starý a&#160;gorila, kdežto soudruh asistent byl kromě jakéhosi paviánství dosud mladík. Na asistenta marxismu byl nezvykle int<a id="_idTextAnchor005"></a>eligentní, což se již začínalo jevit bolným výrazem jeho blízko u&#160;sebe posazených očí, které hleděly do světa ztraceně a&#160;udiveně přes brýle a&#160;rypákovitý nos. Byl to původně dělnický kádr, ádékář, jeden z&#160;mála skutečně inteligentních, a&#160;počal se rozhlížet po světě a&#160;rozum brát teprve nyní, už jako čerstvě upečený universitní učitel, nadosmrti s&#160;marxismem skopulovaný. Začínalo se mu to ale čím dál tím víc nezdát a&#160;nepasovat do figury. Zatím byl naivní, myslel si, že to buď jenom dost nezná, nebo že se to musí trochu sem tam doplnit, jenom malinko přistrouhat a&#160;všechno bude zase v&#160;pořádku. Ale to se ví, že to tak nejde. Jedinou inteligentní taktikou kudy z&#160;konopí, když začne pochybovat vlastní inteligence, je povolit dogmatické kleště: Ať si každý věří, v&#160;co chce, ovšem v&#160;mezích, a&#160;přitom ať podporuje dál mateřskou organisaci, jinak bude kurník. Ale Rusi o&#160;těch kumštech ještě nevěděli, žili dosud pořád v&#160;psychologickém středověku a&#160;tak působili svým inteligentnějším kazatelům zbytečné objektivní i&#160;subjektivní trápení: Soudruh vlastně vzbuzuje i&#160;určité sympatie. To, že připomíná paviána, také není nic potupného: On se totiž skoro každý podobá některému zvířeti, jestli jste si dosud nevšimli, tak si teď všimněte. Před marxistou seděli, víceméně jako zařezaní, studenti v&#160;počtu asi patnácti. Mělo se právě tak zvaně diskutovat. Diskutovat na seminářích musel každý, kdo chtěl dobře prospívat z&#160;marxáku (soudruhu, nemohu vám dát výbornou, protože jste nediskutoval). Diskutování se vyžadovalo, ale vlastně zároveň zapovídalo, protože nikdo nesměl vyjádřit vlastní názor ani otázku. Bylo to podobné nemožným úkolům, které prý dávají zen-buddhističtí novicmistři svým žákům, aby je uvedli ve stav satori. Místo diskuse se tady provádělo recitování naučených pravd, přímé otázky byly už potencionálně nebezpečné, neboť marxističtí ideologové v&#160;Praze let padesátých dosud nedosáhli ani stupně theoretických námitek, vznášených <span class="MLP_znak_kurziva_11b">posito non concesso.</span> Takhle to je, a&#160;komu se to nelíbí, je nepřítel lidu!</p>
			<p class="MLP_text ParaOverride-1">Za těchto okolností ovšem nebavilo diskutování ani ortodoxní soudruhy, pokud totiž vůbec nějací mezi studenty tehdy ještě byli. Soudruh Bušek, tak nějak se totiž pavián jmenoval, měl i&#160;jinak těžkou práci.</p>
			<p class="MLP_text ParaOverride-1">Probíral totiž se svými seminaristy Leninův „Materialismus a&#160;empiriokriticismus“. Kdyby byl soudruh Bušek trochu hloupější, jako většina jeho kolegů na marxismu, ničeho by si nevšímal. Ale v&#160;soudruhu Buškovi už hlodaly pochyby. Mach totiž nebyl žádný blbeček, byl to fysik, který ve své vědě dodnes něco znamená, kdežto Lenin byl vlastně spíš jen na tu revoluci. Soudruhovi působilo potíže vykutat nějaký smysl z&#160;Iljičova žurnalistického nadávání&#160;– nebyl z&#160;toho přehnaně šťastný, jen což dělej.</p>
			<p class="MLP_text ParaOverride-1">Na pomoc mu však právě spěchal hloupý ádékář soudruh Čurda, kladoucí obvykle nejapně dětské otázky, na které Bušek pochopitelně stačil&#160;– snad takhle mělo vypadat to diskutování podle představ příslušných bohů v&#160;oblacích.</p>
			<p class="MLP_text ParaOverride-1">„A&#160;soudruhu,“ tázal se nyní universitní student Čurda, „copak je ten idealista tak hloupej, že neví, že si na tu věc přece může šáhnout?“</p>
			<p class="MLP_text ParaOverride-1">Nikdo se ovšem nesmál. Kdepak soudruhu Čurdovi!</p>
			<p class="MLP_text ParaOverride-1">„Inu&#160;– no,“ řekl Bušek s&#160;trpělivým a&#160;trpitelským výrazem. „Podívejte se, soudruhu, když spíte a&#160;něco se vám zdá, tak to taky, někdy, že, se vám zdá, že na něco saháte, ne? Nebo duševně nemocní lidé také halucinují různými smysly. Jsou také halucinace smyslu hmatu&#160;– taktilní halucinace, jsou i&#160;halucinace tak zvané komplexní&#160;– pacient zároveň vidí, slyší, hmatá a&#160;cítí nějakou věc&#160;– tak to by argument nebyl.“</p>
			<p class="MLP_text ParaOverride-1">Skrytá tragédie soudruha Buška však nespočívala v&#160;tom, že už věděl, že na to není nejen tenhle argument, ale přesně vzato vůbec žádný, ale že přitom musel celou dobu dělat, jako by byl a&#160;navíc, jako by tento argument či argumenty objevil teprve nedávno Vladimír Iljič&#160;– co více, věděl dokonce, že totéž vědí i&#160;jeho studenti&#160;– a&#160;nejobscénnější na tom bylo, že všichni svorně museli předstírat, že to nevědí, hrát si jaksi sami se sebou na slepou bábu. Jenom soudruh Čurda, chudák, dlouho nic netušil&#160;– zdalipak byl o&#160;to šťastnější? Teď se šťastný nezdál, vypadal ztraceně a&#160;jeho venkovská očka trnula ve zmatku. Jó tak&#160;– když můžou bejt ty komplexní halucinace, tak nemaj voni vlastně pravdu?&#160;– zdály se říkat tyto náhle prozřevší oči, ale ovšem, ústa se neotevřela: Zemědělský rozum je příslovečný svou zdravostí a&#160;zemitostí: Soudruh Bušek začínal mít dojem, že do tajného spolku konspirantů právě přistoupil další člen, byť po těžkém a&#160;vyčerpávajícím mentálním výkonu. Ale od dalšího trápení ho osvobodil zvonek: Ano, prosím: Počátkem či v&#160;polovině padesátých let se na pražské universitě zvonilo jako ve školičce&#160;– ostatně jde asi jen o&#160;zvyk, a&#160;mohou-li to dělat v&#160;Moskvě&#160;– soudruzi rychle prchali z&#160;dosahu nebezpečného dona. Znali ho už sice a&#160;věděli, že je poměrně slušný, ale čert jim věř&#160;– nedáš si pozor, něco řekneš&#160;– a&#160;tumáš!</p>
			<p class="MLP_text ParaOverride-1">Vedoucí kroužku a&#160;kroužkové skupiny ČSM obcházela své svěřence jako ovčácký pes ovečky: Odpoledne je závěrečná semestrová schůze kroužkové skupiny ČSM, soudruzi, nezapomeňte, tam a&#160;tam, v&#160;malé posluchárně.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Z&#160;ulice to bylo až ve sklepě, ale od řeky dost vysoko. Stalin na kopci se díval přímo do oken. Hlava už mu koukala, teď mu odbedňovali ramena. Moloch. Bylo zvláštním způsobem mrazivo a&#160;šedivě. Podivno, pomyslil si En, dřív mi to v&#160;zimě tak beznadějné nikdy nepřipadalo. Jako by s&#160;režimem vtáhlo do naší země i&#160;jejich klima, celé jejich prostředí, duch, který povívá širokými prostorami mátušky Rusi. To nebylo jenom to, že se u&#160;nás všechno sovětské servilně a&#160;nejapně, hlupácky a&#160;zbytečně napodobovalo, zdálo se to sahat hlouběji, přeměňovalo to snad i&#160;samotnou podstatu země a&#160;tohoto národa. Právě teď se například schůze kroužkového ČSM zahajovala písní a&#160;tato píseň, prosím, byla rovněž asi předepsaná a&#160;ruská, studěntskaja, jenže se zdála napsaná asi spíš pro mediky. Vedoucí kroužku nejapně brnkala na levnou rozladěnou kytaru a&#160;kroužek zazníval ve falešném unisonu, nebo vlastně v&#160;oktávách, ženy a&#160;muži komsomolky cudně zhruba asi osm špriclů od sebe. Kroužek pracující inteligence zněl tvrdě, nehudebně, neohebně, zcela nečesky. Snad se jim, s&#160;ostatními věcmi, podařilo importovat i&#160;velkoruskou nemuzikálnost&#160;– zpěvní Rusové jsou totiž Ukrajinci, jestli to nevíte. Ale spíš to bylo jinak: Lidovou konservatoří v&#160;Čechách býval totiž od nepaměti kostel, ale prokádrovaní soudruzi s&#160;tím asi neměli moc co dělat&#160;– anebo já nevím. Zpěv soudobých studentů zněl však podivně a&#160;En si mimoděk vzpomněl na svatého Augustina, který prý někde napsal, že jsou lidé schopní vyluzovati hudební zvuky bzděním. Věru, že asi lépe nežli hudební kroužek hubou.&#160;– Melodie byla pompézní, rusky brobdignanská, uměle lidová, plná falešného pathosu a&#160;slova pitomě domovnicky sentimentální&#160;– o&#160;zlatých rukou:</p>
			<p class="MLP_verse_-12-12- ParaOverride-1">S&#160;odnim želaniem i&#160;s&#160;dumoju odnoju<br/>so všex krain rodnoj svoej zemli<br/>my sobralisja družnoju semëju<br/>my vse učiťsja masterstvu prišli.<br/>Projdut goda i&#160;mesjacy mnogie<br/>kogda sovetskij trudovoj narod<br/>vot, éti ruki, ruki molodye<br/>rukami zolotymi nazovët.</p>
			<p class="MLP_text ParaOverride-1">Ještě ke všemu, v&#160;rámci svých byrokratických duší, zpívali všichni „zálátými“, ačkoliv tyto slabiky byly dlouhé a&#160;pod přízvukem: naučili se, že se v&#160;řeči nepřízvučné slabiky na o&#160;správně vyslovují do <span class="MLP_znak_kurziva_11b">a</span>&#160;a nyní to mechanicky aplikovali, i&#160;když v&#160;písni tyto slabiky naopak byly pod přízvukem. Mozečky! A&#160;ještě ke všemu, proč musíme tady, my Češi, zpívat rusky&#160;– blbost, no blbost. Prokristapána, mezi jakou bandu jsem se tu dostal, hloupou a&#160;fanatickou. Pohlížel na svazácké obličeje a&#160;připadal si skrytě nesmírně nadřazeně. Ach, bože, kdybyste věděli, jak vámi všemi hluboce a&#160;ze srdce pohrdám, co ze srdce, až z&#160;paty, až z&#160;prdele! blbci, blbci, blbci, hovada! Jak koukaj&#160;– bllll&#160;– no, abyste se neposrali, soudruženkové!</p>
			<p class="MLP_text ParaOverride-1">En si musel dát přerušit studie ze zdravotních důvodů, teď už se, chvála bohu, vyhojil, díky aureomycinu, říkali doktoři, že kdyby to bylo dřív, zahynul by jako Jiří Wolker, skaut kamarád. A&#160;když se pak vrátil na universitu, byla tam už úplně jiná atmosféra. Bylo neuvěřitelné, jak hluboký předěl dokázaly udělat čtyři roky: jako by to byly bytosti z&#160;jiné planety. Jen stěží vždycky překonával svůj odpor. Myslel si už kolikrát, že to nemůže vydržet, že s&#160;tím praští, jenže, co by pak dělal?</p>
			<p class="MLP_text ParaOverride-1">Za nádeníka nemohl, proti těžké práci ho varovali&#160;– tak tedy kantořina. Jenže latinu na střední škole už zrušili&#160;– tak teda, z&#160;nouze, češtinu a&#160;malou filosofii. Teď se taky všude učí ten marxák, a&#160;to je taky všechno snadné se naučit, a&#160;kdyby nic, má aspoň další dva roky odpočinku. Ale, bože můj, ty plky! ty plky!&#160;– Ty držky, ty držky!</p>
			<p class="MLP_text ParaOverride-1">Díval se na ně, jak tu seděli a&#160;otvírali tlamy jako kapři. Jejich „studijní kroužek“&#160;– buzerační výmysl komunistů, aby měli přehled a&#160;kontrolu.</p>
			<p class="MLP_text ParaOverride-1">Pechar, Koďousek, Doseděl, Jonáš, Svítková, Čurda, Pánek, Štechová, Kokošková, Kleinemann&#160;– sbírka držek. Všichni to byli zajíci, když spadla klec, byli teprve v&#160;kvintě: kdo měl trochu vlastní osobnost a&#160;tak, asi stejně nevydržel k&#160;maturitě a&#160;přes přijímací pohovory nejspíš neprolezl. Byla to zvláštní sbírka: Jedině Koďousek a&#160;Čurda byli starší&#160;– ale ani s&#160;nimi se En nemohl dobře identifikovat.</p>
			<p class="MLP_text ParaOverride-1">Koďousek byl původně vesnický učitel na obecné škole, který tam naboural dceru tak zvanému kulakovi. Podivno, místo aby mu to kádrově uškodilo, byl najednou na universitě. Snad přijel k&#160;přijímacímu pohovoru na příslovečném praseti kulacké prove­nience, nebo snad vzali soudruzi jeho sexuální výboj jako boj proti vesnickému boháči. Čert ví.</p>
			<p class="MLP_text ParaOverride-1">Čurda byl záhada: Byl mnohem starší i&#160;než En a&#160;Koďousek a&#160;byl ádékář, ale vypečený blbec. Co dělal na universitě, bylo nepochopitelné&#160;– jeho IQ stěží stačilo na obecnou školu. En se domníval, že je to snad nějaký fízl nižší kategorie, který byl do jejich kroužku poslán za účelem pozorování, a&#160;bál se ho. Soudruh Čurda skutečně někdy dělal věci dosti nebezpečné, různě se dotazoval, dbal na marxistickou čistotu přednášejících&#160;– bylo ho sice snadné opít rohlíkem, ale vadil stejně. Myslel-li to snad dobře, platilo na něj velmi vhodně ruské přísloví: <span class="MLP_znak_kurziva_11b">durak opasnee vraga</span>&#160;– hlupák je nebezpečnější než nepřítel&#160;– všechno se tak zrusizovalo, že tu už platila i&#160;ruská přísloví&#160;– ačkoliv, čert jim věř!</p>
			<p class="MLP_text ParaOverride-1">Co se týče ostatních, byly to, uvažoval En, jakési potvůrky. Nejspíš ještě šli Jonáš a&#160;Kleinemann. Jonáš byl inteligent, na dělnický kádr nevypadal, ale byl to takový ten byrokraticko-korektní typ&#160;– vysocí čeští úředníci za Rakouska byli asi toho typu, taky zřejmě soudcové, prokurátoři a&#160;taková ta banda, třeba krajský hejtman Hora, co řídil v&#160;Plzni Kozinovu popravu, mohl klidně vypadat jako soudruh Jonáš. Moc řečí nenadělal, držel se stranou a&#160;věnoval se studiu. Štrébr. Někteří příslušníci tohoto typu ovšem jsou taky donašeči&#160;– raději pozor i&#160;na něj.</p>
			<p class="MLP_text ParaOverride-1">Kleinemann byl syn, nebo snad synovec kdysi známého pražského básníka německého jazyka. En se ho na to raději nikdy neptal, aby ho neuváděl do rozpaků&#160;– byla to doba, kdy být spisovatelem předmarxistické éry nebo i&#160;jeho příbuzným mohlo být dosti riskantní. Kleinemann byl ale dost v&#160;kurse, „schopný, poctivý soudruh“, před slánskiádou pochopitelně, ale i&#160;po ní&#160;– soudruzi tak ukazovali, že negeneralisují. Pokrokový Žid ostatně patří do stepního folklóru&#160;– některé zvláště pokrokoprdelistní soudružky ho vyslovovaly soudruh Klejněman&#160;– v&#160;té době si totiž zvlášť zažraní svazáci často jako by hráli na Rusko, podobně jako si trampové hrají na Divoký západ&#160;– v&#160;době našeho líčení byli Kaganovič a&#160;Berija pořád ve flóru&#160;– Kleinemann byl snad i&#160;nějakým funkcionářem&#160;– ale zdál se slušný. Jenže raději pozor i&#160;na něho.</p>
			<p class="MLP_text ParaOverride-1">Pechar, Doseděl a&#160;Pánek byli jaksi bezbarví, Ena vždycky napadlo, že mají-li v&#160;kroužku fízla, jako že určitě ano, bude to nejspíš jeden z&#160;nich&#160;– vzorná nenápadnost.</p>
			<p class="MLP_text ParaOverride-1">Co se týče ženského elementu, tedy soudružky Svítková a&#160;Kokošková byly zrůdičky. Svítková se vyznačovala totálním nedostatkem ženských tvarů, vypadala jako zlý vyzáblý chlapeček. Snad kvůli tomu byla mrazivě ctižádostivá, přes mrtvoly: Šplhala a&#160;rozvíjela se hbitě, pomocí různých funkcí a&#160;tak. Okolnost, že nemůže uplatňovat stejnou taktiku jako jiné soudružky, podobně odhodlané uspět, ale normálně vybavené, ji musela chronicky hníst a&#160;naplňovat trpkostí. Na druhé studentky žárlila i&#160;jinak a&#160;chtěla vynikat i&#160;tak zvaně akademicky. Jonáš byl mimo její dosah, šplhal svým klidným, nenápadným způsobem vydatněji a&#160;inteligentněji než ona, ale Ena se už pokusila dvakrát s&#160;pomocí Kokoškové podrazit, naštěstí to nevyšlo. Kokošková byla soudružka onoho želvího typu, který se z&#160;nějakého důvodu vyskytuje u&#160;soudružek. Měla dosti neforemné baculaté tělíčko, žádnou tzv.&#160;tajli, na tenkých nožkách a&#160;i v&#160;tváři se podobala Jarmile Glazarové, včetně kulatých brýlí. Koďousek&#160;– ten byl celkem dobrý hoch, ale raději pozor i&#160;na něho&#160;– jednou Enovi sdělil, že vyslechl, skryt v&#160;uličce mezi knihami v&#160;seminární knihovně, jak se Svítková a&#160;Kokošková baví s&#160;asistentkou Treilingerovou o&#160;svém pohlavním životě a&#160;navzájem se sobě svěřují. Treilingerová dělala kariéru částečně též přes postel, svedla šéfa katedry na nějaké brigádě, na kterou též musel, čímž ho pak měla pod palcem. Aby se jí zbavil, oženil ji profesor se svým asistentem, jedním z&#160;nastupujících klukokratů&#160;– ovšem, jak z&#160;její zprávy vyplývalo, šlo o&#160;postel víceméně pouze ideativní. Profesor se spletl jen jednou a&#160;nic z&#160;toho vlastně ani nebylo&#160;– turpe senex miles, turpe senilis amor&#160;– a&#160;mladý energický don na způsob krásného člověka Julka Fučíka prý také tak zvaně nikam nemohl&#160;– oh já nešťastná!</p>
			<p class="MLP_text ParaOverride-1">Rovněž Svítková a&#160;Kokošková neměly mužů. Debata se pak prý stočila, ujišťoval Koďousek, na různé metody masturbace: lžící, lahví, tradiční svíčkou, pomocí uzlu na kapesníku, který se z&#160;venku protahuje příslušnou oblastí, o&#160;tom, že kapitalistický Západ má na to pomůcky, jež lze zakoupit&#160;– atp.&#160;– Koďouskova relace měla na Ena kladný vliv: Kdykoliv potom viděl nebezpečné soudružky, vzpomněl si, co mu o&#160;nich vykládal Koďousek, co o&#160;sobě říkaly&#160;– a&#160;už se jich tak nebál.</p>
			<p class="MLP_text ParaOverride-1">Naproti tomu soudružka Štechová byla pěkná majolenka, však se o&#160;ní také většina členů kroužku pokoušela, nejvíc Čurda. Pocházela prý ze staré muzikantské rodiny Štechů-Punto, tradice pokračovala, měla snad bratra na konservatoři. Její otec byl ale skalní, proto jí asi dal křestní jméno Duňa&#160;– byla asi jediná v&#160;kroužku, která měla opravdu tvrdou stranickou výchovu už z&#160;domova. Vyrostla v&#160;tom, měla zřejmě sovětské mikroklima už doma a&#160;Vítězný únořík ji jenom vypustil z&#160;akvária do velkého rybníka, kde nacházela pouze to, co už znala v&#160;miniatuře. Moloch na Letné jí asi připadal stejně přirozený jako slunce na obloze. Z&#160;toho důvodu se asi také zdála lidštější, číhavá neupřímnost všech ostatních jako by jí chyběla. Byla to tmavá blondýna, modrooká a&#160;se svěží pletí, v&#160;obličeji dosti podobná slavnému hudebnímu předku. Jenom s&#160;podivem, En měl vždycky dojem, že Jan Štech-Punto byl spíš brunet, ale teď viděl, že barvy k&#160;příslušné rytině si lze představit i&#160;víc do blond. Měl ovšem na hlavě napudrovanou paruku a&#160;obočí tmavé&#160;– to měla i&#160;Duňa. Černobrvost, jak víme z&#160;lidových písní, je jednou z&#160;hlavních rekvisit ruských krasavic. A&#160;vskutku, Duňa měla cosi nedefinovatelně, ale zřetelně ruského. Bylo-li to jen sovětským mikroklimatem u&#160;nich doma, anebo jestli se snad starý Štech oženil s&#160;Ruskou, En nevěděl. Ale cosi ruského na ní bylo: Vyšla Dunja na bazar / za nej išel komisar’: / „Éx, Dunja, Dunečka moja, komsomolečka moja!“ V&#160;zimě chodila zahalená ve vlňáku a&#160;ve válenkách, měla i&#160;takovou jako ruskou taneční chůzi. Zdála se i&#160;jinak sympatická, ale radši taky&#160;– čert jim všem věř! Vyrostla v&#160;tom přece, vštěpovali jí to od malička.</p>
			<p class="MLP_text ParaOverride-1">En si připadal ve studijním kroužku jako prvokřesťan v&#160;amfi­teátru mezi šelmami. Ale vydržet&#160;– na universitě je proti tak zvanému praktickému životu pořád ještě chráněné prostředí a&#160;snad i&#160;jakési vyhlídky pro budoucí život.</p>
			<p class="MLP_text ParaOverride-1">Zatímco takto uvažoval, otvíral En hubu, jako kdyby zpíval, ale nedělal nic. Předně mu byla píseň o&#160;zlatých rukou šíleně protivná a&#160;dále si na to tak jako hrál. Dověděl se právě nedávno, že v&#160;lidových souborech písní a&#160;tanců jsou prý nastrkáni fízlové a&#160;fízlice, ale na základě nedostatku vhodných kádrů není prý vždy možno zajistit, aby všichni zde rozstrkaní měli hudební sluch. Proto prý jsou v&#160;těchto souborech tak zvaní němí zpěváci&#160;– kdo nevěří, ať tam běží, ale podobné by jim bylo snad i&#160;tohle. En si nyní jaksi hrál na takového němého zpěváka, fízla, měl v&#160;podstatě dětskou duši, představoval si naopak, že tady jako hlídá on je, všechny ostatní, že je má jako v&#160;moci.</p>
			<p class="MLP_text ParaOverride-1">Píseň dozněla a&#160;začala schůze. Kroužek hodnotil politické a&#160;odborné profily svých členů, probíhala známá sadomasochistická hra, zvaná kritika a&#160;sebekritika. En věděl, že až na něho přijde řada, budou se ho snažit všelijak shazovat, štěkat, ale ublížit že se mu už neodváží. Vyjeli loni velmi zostra, chtěli se ho snad dokonce i&#160;zbavit, jednala o&#160;něm i&#160;stranická buňka&#160;– proneslo se mu to. Za vinu se mu kladlo zejména, že v&#160;posledním semestru přišel dvakráte pozdě na marxismus. Zasáhl však profesor Malina, t.&#160;č. proděkan pro studijní záležitosti. Malina byl velice prozíravý a&#160;včas vlezl do strany, když to ještě snadno šlo: Věděl jak na to, za protektorátu prý zase trochu kolaboroval s&#160;Němci, ale po válce se mu nic nestalo, snad dokázal, že tímto způsobem pracoval odbojově. Tento Malina tažení proti Enovi včas zarazil&#160;– udělali pak ještě jeden pokus, rovněž neúspěšný, a&#160;od té doby už pouze poštěkávali.</p>
			<p class="MLP_text ParaOverride-1">En se zasnil: Než na něj přijde řada, může se klidně zabývat svými fantaziemi. Soudruzi tedy provozovali kritiku a&#160;sebekritiku, zatímco En v&#160;duchu spřádal jakousi fantastickou povídku, či historku: Bavíval se tak často&#160;– teprve o&#160;mnoho a&#160;mnoho let později přišel na to, že by to třeba mohl psát a&#160;bavit tak i&#160;jiné lidi, že tento proces snového vymýšlení situací a&#160;postav je vlastně podstatou spisovatelského řemesla. A&#160;tak, zatímco soudružka Svítková chválila soudružku Kokoškovou, jak nám odborně i&#160;politicky vyrůstá, spřádal En jakousi soukromou science fiction. Vědecká zdánlivost se, jak tomu tak zpravidla bývá, odehrávala na vzdálené planetě. Hrdina, zvaný Ká, zřejmě tedy postava autobiografická (Ká, El, Em, En), byl na tuto planetu vyslán nějakým asi galaktickým federálním bezpečnostním bureau, nebo co, aby jako vyšetřil situaci a&#160;pokud možná intervenoval s&#160;neblahým vývojem událostí. Planetu totiž obývali roboti, kteří se vzbouřili, potloukli lidi a&#160;nyní se připravovali na gigantickou invasi. Ká se tedy na planetu vypravil a&#160;přistál na ní, maskován za robota, a&#160;počal zažívat rozličná napínavá dobrodružství. Ale právě, když se měl dostavit na periodickou kontrolu mikroelektronek (o&#160;polovodičích, dlužno podotknout, nebylo dosud ani stopy), a&#160;tedy byl v&#160;nebezpečí odhalení, že je pouze maskovaným člověkem&#160;– právě v&#160;tom nejnapínavějším momentě se En probral, protože ho vyrušilo nezvyklé ticho. Zraky všech soudruhů a&#160;soudružek byly obráceny k&#160;Duně Štechové, která se zřejmě právě sebekritizovala („Kameněv a&#160;Zinověv se odporně bičovali“&#160;– Dějiny VKS/b/). Kritika proběhla asi celkem bezbolestně: Zajisté, že se zrůdičky asi snažily o&#160;nějakou peprnost, ale převažující kontingent mužských členů kroužku takové menšinové pokusy snadno zneutralisoval. Nyní však nastávala sebekritika a&#160;něco těžkého viselo ve vzduchu. Viselo a&#160;trnulo, jako měsíc v&#160;úplňku.</p>
			<p class="MLP_text ParaOverride-1">Zdálo se, že Duňa se k&#160;něčemu důležitému připravuje: Ať jsou Rusové jinak jací chtějí, ale malá česká zaprděnost, MČČ, jim na štěstí chybí. A&#160;ať už Duňa byla poruštěná jen výchovou či ať měla snad i&#160;nějaké ruské gény, byla ruštější než ostatní členové kroužku. Zdálo se, že se chystá cosi hystericky velikého. Teď se přizná, že spí s&#160;rektorem, nebo něco na ten způsob:</p>
			<p class="MLP_text ParaOverride-1">„Soudruzi, odsuďte mne, nejsem hodna slouti mládežnicí,“ hádal En. Duňa se odhodlávala: Její modré oči se zalily slzami, bylo nutno uznat, že jí to vlastně sluší. Zaplakala. Vlastně ne: она зайлакала, protože i&#160;zaplakala nějak jako ta široká ruská duše. Nevyjádřitelně, ale zřejmě.</p>
			<p class="MLP_text ParaOverride-1">„Soudruzi,“ pravila svým příjemným hláskem. „Musím se vám k&#160;něčemu přiznat. Chtěla jsem vám to říci už dávno, ale neodvažovala jsem se. Neměla jsem prostě odvahu; i&#160;teď se bojím, velmi se bojím, hlavně toho, že mě nepochopíte, že vás zbytečně pohorším&#160;–“ (pohorším?&#160;– to slovo sem jaksi nezapadá, pomyslel si En)&#160;– „že ve vás zbytečně vzbudím nenávist. Dlouho jsem to odkládala, ale už dále nemohu žít ve lži: Soudruzi, já věřím v&#160;Krista.“</p>
			<p class="MLP_text ParaOverride-1">En se zdál slyšet neviditelnou, nehlasnou bombu, jak vybuchla v&#160;jakémsi spirituálnu či astrálnu, vnějšími smysly nepostřehnutelně, ale s&#160;nesmírnou rasancí. Ticho, které následovalo, bylo jakoby pašijové. Pokud snad jsou mezi čtenáři nějací naivkové, dovolte mi poznamenat, že takové přiznání ve stalinských létech padesátých, z&#160;úst studentky, která přece musí mít správný světový názor atd., bylo naprosto a&#160;úplně o&#160;tlamu. Někteří lidé, jen za tohle, zmizeli i&#160;na léta letoucí v&#160;koncentrácích, i&#160;když oficiálně se jim přišilo něco jiného&#160;– anebo snad ani to ne, ani odůvodňovat jinak se to přece tehdy nemuselo. Zároveň ovšem existovali kněží a&#160;bohoslužby, přišlo na to, jak kdy, jak se kdo vyspal, vládla v&#160;tom prostě surová libovolná Asie.</p>
			<p class="MLP_text ParaOverride-1">První, kdo promluvil, byl kupodivu Čurda:</p>
			<p class="MLP_text ParaOverride-1">„No, tedy, že, a&#160;co má bejt?“ snažil se bagatelisovat strašlivou protistalinsko-leninsko-kalininskou blasfémii&#160;– „Já myslím, Duňo, že to je nakonec tvoje soukromá záležitost, vo který si nám nemusela ani říkat&#160;– a&#160;že jó&#160;– já myslím, soudruzi, abysme to prostě neříkali dál a&#160;po tento&#160;– po prdeli.“ Všichni strnule zírali. Bylo to, jako kdyby ve středověku někdo v&#160;Evropě na universitě prohlásil, že se stal mohamedánem.&#160;– „Podívejte!“ pokračoval Čurda nedada se zmásti, „my tady soudružku, že jó, známe a&#160;víme, jaká je to dobrá holka, ale kdyby se to dověděly ňáký ty svi-, já myslím soudruzi nahoře, že by to taky nemuseli pochopit&#160;– zkrátka zatlučem mlejn a&#160;je to!“&#160;–</p>
			<p class="MLP_text ParaOverride-1">„Já s&#160;tím ovšem nesouhlasím,“ řekl soudruh Kleinemann, „a&#160;dovolte mi, soudruzi, zdůraznit, že já, jako nekřesťan&#160;– tedy že nemám jaksi ten kulturní podklad a&#160;historii&#160;– jinak tady ovšem už nejsme křesťané nikdo, že ano!?&#160;– tedy z&#160;toho důvodu to vidím snad objektivněji. Pro mě je postava Ježíše, tedy tak zvaného Krista&#160;– nechci se dotknout tady soudružky&#160;– zcela irelevantní. Já se domnívám, že ta celá kampaň proti náboženství je psychologicky pochybená&#160;– podívejte, kdyby tady dneska někdo řekl, že věří třeba v&#160;Apolóna, nebo co já vím, v&#160;boha Višňu, nebo v&#160;čertovu babičku, pro mě za mě, nikoho by to nešokovalo, nikdo by to nepokládal za nebezpečné. Asi by lidé přijali názor, že je-li ten člověk jinak platný člen společnosti, slušný, dobrý pracovník a&#160;tak, že je to jeho věc, jak tady už řekl Čurda. Tak to s&#160;tím Kristem berte takhle a&#160;je to, jaký pak copak. Jeden bůh jako druhej, podle marxismu není žádnej, tak co bysme se kvůli němu rozčilovali.“</p>
			<p class="MLP_text ParaOverride-1">„Soudruhu, promiň, ale s&#160;tím já nemohu souhlasit,“ zvolala Duňa vášnivě.</p>
			<p class="MLP_text ParaOverride-1">„A&#160;hovno a&#160;zrovna tě nehodíme lvům,“ řekl tu náhle nečekaně jinak vždy nenápadný soudruh Pánek. „Budeš si na tu palmu muset počkat, děvenko.“</p>
			<p class="MLP_text ParaOverride-1">„Já opravdu myslím, aby to zůstalo tady mezi námi v&#160;kroužku,“ řekl korektní štrébr soudruh Jonáš&#160;– „co myslíš, Minko?“&#160;– obrátil se na soudružku Svítkovou. Z&#160;tohoto směru se dala čekat zuřivá resistence&#160;– ale ne, naopak.</p>
			<p class="MLP_text ParaOverride-1">„Taková odvaha vždycky imponuje,“ řekla soudružka Svítková plačtivě, „já nevím, co by to muselo bejt za člověka“&#160;–</p>
			<p class="MLP_text ParaOverride-1">„Tak dobrá,“ ujal se zase slova Čurda. „Zůstane to mezi náma a&#160;je to&#160;– ať si každej dá pozor na hubu, nebo se vo něho postaráme“&#160;–</p>
			<p class="MLP_text ParaOverride-1">„Ty, En,“ řekl soudruh Jonáš, neztráceje nic ze své suché korektnosti&#160;– „ty seš takovej cynik a&#160;plechová huba&#160;– ne abys to někde dával k&#160;lepšímu, to ti povídám!&#160;– Uvědom si, že bys mohl tady soudružku“&#160;–</p>
			<p class="MLP_text ParaOverride-1">„Ale no jasně!“ řekl En poraněně a&#160;udiven nad tím, že ho pokládají za takového vola.</p>
			<p class="MLP_text ParaOverride-1">Schůze se pak rychle a&#160;jaksi rozpačitě skončila, další členy kroužku už ani nekritisovali.</p>
			<p class="MLP_text ParaOverride-1">Jenom En si neodpustil, aby se nerozloučil v&#160;duchu stylové jednoty: „Pochválen buď Pán Ježíš Kristus, soudruzi.“</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">En kráčel domů mrazivým městem a&#160;v&#160;duchu se smál. Náladu měl výbornou, jakoby vánoční. Importovali nám to sem všechno, kurvy, i&#160;s&#160;tím mrazem a&#160;sněhem, který je teď jakoby vydatnější, i&#160;s&#160;tou svou širokou duší, potvory. Tahle situace přece vůbec není česká, je to snad to nejruštější, co si lze představit: Totiž vlastně ne: ruská byla jen ta první část, vystoupení Duni. Reakce soudruhů byla naopak česká&#160;– naprostý nedostatek pathosu, jednání podle selského rozumu, a&#160;kvůli tomu to tady dopadlo tak uspokojivě. Žádný pathos, žádné svíjení, čelem o&#160;zem bití, žádné házení šelmám. Bůh jako bůh, asi třeba ani žádnej neni, tak jakýpak copak.</p>
			<p class="MLP_text ParaOverride-1">A&#160;není to takhle lepší? En se v&#160;duchu smál a&#160;smál, připadalo mu, že jeho nitro či duše zní jakýmisi zvonky či rolničkami, něčím stříbrným, jakoby vánočním, skrytou benigností, která čelí zuřivému vlčinci vnější importované Sibiře.</p>
			<p class="MLP_text ParaOverride-1">Poté se spokojeně odpoutal od zajímavé události a&#160;vrátil se ke své duševní činnosti, o&#160;které ani nevěděl, že je jakousi literární samohanou: vytvářením příběhu, který si uvědomuje, „čte“ jenom on sám, a&#160;to pouze proto, že ho to samého těší.</p>
			<p class="MLP_text ParaOverride-1">Agent Ká se přes všechnu snahu nedokáže vyhnout periodické prohlídce robotích elektronek. Examinující robot, technik, jakýsi to robotí lékař, otevře vpředu okénko, pohlédne velikou železnou maskou na zsinalou lidskou tvář agentovu, zaklapne a&#160;hlaholivě diktuje robotí sekretářce vymyšlené technické detaily o&#160;stavu elektronek v&#160;právě vyšetřeném androidu.</p>
			<p class="MLP_text ParaOverride-1">A&#160;v&#160;dalším se ukazuje, že snad všichni obyvatelé planety jsou téhož druhu jako agent Ká: Navrch robotí plech a&#160;uvnitř lidé. Byli-li tam vůbec nějací skuteční roboti, byla otázka, ale velice zřejmě museli být v&#160;menšině, i&#160;kdyby byli.</p>
			<p class="MLP_text ParaOverride-1">Obecná linie, jak rozuzlit zápletku, byla jasná: Lidé prostě vylezou z&#160;robotů a&#160;zneškodní skutečné roboty, pokud tam totiž vůbec nějací jsou.</p>
			<p class="MLP_text ParaOverride-1">Ale když začal En vymýšlet, jak by se to dalo provést a&#160;zorganisovat prakticky, narážel na stále nové a, jak se zdálo, nepřekonatelné potíže.</p>
			<p class="MLP_text ParaOverride-1">Přemýšlel a&#160;vymýšlel usilovně, ale věrohodné konkrétní řešení ho pořád nenapadalo.</p>
			<p class="MLP_text ParaOverride-1">Byl do sebe zabrán tak, že ani nepostřehl, že se začal snášet hustý, vydatný sníh, který se zdál vydatnější než před rokem čtyřicet osm.</p>
		</div>
</body>
</html>