<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Zjevování">
    <meta name="apple-mobile-web-app-capable" content="yes">
    <title>Zjevování</title>
    <link rel="stylesheet" href="./style/style.min.css" media="screen" integrity="sha256-hlOuHd4yugRueb5cpVodghEy067q0Ot3cOXJsjA0yro=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Jan Křesadlo: Království české a jiné polokatolické povídky">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Království české a jiné polokatolické povídky">
    <meta property="og:title" content="Království české a jiné polokatolické povídky">
    <meta property="og:type" content="book">
    <meta property="og:book:author" content="Jan Křesadlo">
    <meta property="twitter:title" content="Jan Křesadlo: Království české a jiné polokatolické povídky">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kralovstvi_ceske_a_jine_polokatolicke_povidky_016.html">
    <link rel="next" href="./kralovstvi_ceske_a_jine_polokatolicke_povidky_018.html">
    <meta name="nb-order" content="13">
    <link rel="self" href="kralovstvi_ceske_a_jine_polokatolicke_povidky_017.html">
    <meta name="nb-identifier" content="kresadlo-kralovstvi-ceske-a-jine-polokatolicke-povidky-f853854">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3988" data-nb-chars="24704">
    <nav role="doc-toc">
      <ul class="plain section">
        <li><a href="kralovstvi_ceske_a_jine_polokatolicke_povidky_006.html">Království české</a></li>
        <li><a href="kralovstvi_ceske_a_jine_polokatolicke_povidky_007.html">Sektáři</a></li>
        <li><a href="kralovstvi_ceske_a_jine_polokatolicke_povidky_008.html">Čtenář not</a></li>
        <li><a href="kralovstvi_ceske_a_jine_polokatolicke_povidky_009.html">Výletníci</a></li>
        <li><a href="kralovstvi_ceske_a_jine_polokatolicke_povidky_010.html">Temnota</a></li>
        <li><a href="kralovstvi_ceske_a_jine_polokatolicke_povidky_011.html">Sebekritika</a></li>
        <li><a href="kralovstvi_ceske_a_jine_polokatolicke_povidky_012.html">Pes genezaretský</a></li>
        <li><a href="kralovstvi_ceske_a_jine_polokatolicke_povidky_013.html">Vteřina a&nbsp;věčnost</a></li>
        <li><a href="kralovstvi_ceske_a_jine_polokatolicke_povidky_015.html">Nebozezy</a></li>
        <li><a href="kralovstvi_ceske_a_jine_polokatolicke_povidky_017.html">Zjevování</a></li>
        <li><a href="kralovstvi_ceske_a_jine_polokatolicke_povidky_018.html">Jedno ráno a&nbsp;večer v&nbsp;životě Cypriána Belvy</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kralovstvi_ceske_a_jine_polokatolicke_povidky_016.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">Zjevování</span></h1>
        <section>
          <p class="chunk" data-nb-ref-number="2" data-nb-words="42" data-nb-chars="235"><span class="idea" data-nb-ref-number="2" id="idea2" data-nb-words="42" data-nb-chars="235">Kdesi v&nbsp;Anglii, tam, kde se&nbsp;říká „Anglie i&nbsp;v&nbsp;angličtině“, totiž v&nbsp;jihovýchodním cípu ostrova, v&nbsp;oblasti zvané <em>East Anglia</em>, je&nbsp;vesnička. Nezáleží na&nbsp;tom, jak se&nbsp;jmenuje ve&nbsp;skutečnosti, ale nelíbí se&nbsp;nám označovat ji&nbsp;jenom jako N&nbsp;nebo X.</span></p>
          <p class="chunk" data-nb-ref-number="3" data-nb-words="28" data-nb-chars="208"><span class="idea" data-nb-ref-number="3" id="idea3" data-nb-words="28" data-nb-chars="208">Proto budiž zde zvána třeba <em>Littlethorpe Quoddam</em>, protože místní jména ve&nbsp;Východní Anglii jsou často jednak sasky starobylá, jako třeba <em>Shenfield</em>, jednak kombinovaná s&nbsp;latinou, jako třeba <em>Bradwell</em>-<em>juxta</em>-<em>Mare.</em></span></p>
          <p class="chunk" data-nb-ref-number="4" data-nb-words="57" data-nb-chars="391"><span class="idea" data-nb-ref-number="4" id="idea4" data-nb-words="57" data-nb-chars="391">Vesničky ve&nbsp;Východní Anglii však už&nbsp;dávno nejsou vesničky, jak si&nbsp;je&nbsp;představujeme, protože v&nbsp;nich nebydlí žádní skuteční vesničané. Obyvatelé vesničky Littlethorpe Quoddam mají většinou všelijaká normální zaměstnání v&nbsp;blízkém okresním městě, kam dojíždějí svými auty, nebo dokonce až&nbsp;v&nbsp;Londýně, v&nbsp;kterémžto případě nechávají svá auta na&nbsp;nádraží ve&nbsp;zmíněném městečku a&nbsp;dále pokračují vlakem.</span></p>
          <p class="chunk" data-nb-ref-number="5" data-nb-words="67" data-nb-chars="446"><span class="idea" data-nb-ref-number="5" id="idea5" data-nb-words="67" data-nb-chars="446">Žije zde také dosti lidí, kteří nepracují nikde, protože mají tzv.&nbsp;<em>private income</em>, akcie, peníze v&nbsp;bance v&nbsp;dostatečné míře, aby jim úroky stačily na&nbsp;živobytí, a&nbsp;tak podobně. Někteří obyvatelé se&nbsp;ovšem živí místně, jako třeba poštmistr, majitelé dvou či&nbsp;tří obchůdků, učitelé na&nbsp;obecné škole, místní anglikánský farář a&nbsp;různí drobní poskokové, spojení s&nbsp;domácnostmi mohovitějších občanů: posluhovačky, zahradníci, čeledínové na&nbsp;statku a&nbsp;tak různě.</span></p>
          <p class="chunk" data-nb-ref-number="6" data-nb-words="69" data-nb-chars="438"><span class="idea" data-nb-ref-number="6" id="idea6" data-nb-words="69" data-nb-chars="438">Není zde však krav, slepic, hnoje apod. jako v&nbsp;normálních evropských vesnicích, jak si&nbsp;je&nbsp;běžně představujeme. V&nbsp;Littlethorpe Quoddam je&nbsp;ovšem také „farm“, podle našich pojmů spíš velkostatek než statek, ale krávy, ovce atd., které se&nbsp;tam pěstují, jsou po&nbsp;celý rok za&nbsp;vesnicí na&nbsp;pastvištích, velikých ohrazených lukách, kde se&nbsp;pouze dekorativně z&nbsp;dálky vyjímají, aniž by&nbsp;snad nějak výrazně páchly či&nbsp;jinak na&nbsp;sebe nepříjemně upozorňovaly.</span></p>
          <p class="chunk" data-nb-ref-number="7" data-nb-words="28" data-nb-chars="189"><span class="idea" data-nb-ref-number="7" id="idea7" data-nb-words="28" data-nb-chars="189">Littlethorpe Quoddam se&nbsp;celkově podobá jakési zahrádce, ve&nbsp;které byly rozestaveny dekorativní hračkové domečky, až&nbsp;na&nbsp;to, že&nbsp;je&nbsp;to&nbsp;všechno ve&nbsp;skutečné velikosti, hračkové stavby i&nbsp;stromoví.</span></p>
          <p class="chunk" data-nb-ref-number="8" data-nb-words="31" data-nb-chars="196"><span class="idea" data-nb-ref-number="8" id="idea8" data-nb-words="31" data-nb-chars="196">Těmto utěšeným domečkům, z&nbsp;nichž některé jsou značně staré a&nbsp;některé se&nbsp;tak aspoň tváří, vévodí poměrně nízký kostelík s&nbsp;typickou čtverhrannou věží, jako se&nbsp;někdy dělají věže do&nbsp;šachových figurek.</span></p>
          <p class="chunk" data-nb-ref-number="9" data-nb-words="335" data-nb-chars="2193"><span class="idea" data-nb-ref-number="9" id="idea9" data-nb-words="335" data-nb-chars="2193">Tento kostelík, zasvěcený svatému Audoenovi, neboli Owenovi, biskupu rouenskému, je&nbsp;velice starý, avšak jeho nynější podoba pochází hlavně ze&nbsp;začátku patnáctého století. Z&nbsp;tohoto období je&nbsp;zřejmě i&nbsp;dřevěná klenba stropu, kde z&nbsp;konsolí vykukují polychromované hlavičky, snad karikatury tehdejších sousedů, způsobem u&nbsp;nás v&nbsp;Čechách neznámým. Avšak malinká a&nbsp;úzká dvířka do&nbsp;sakristie a&nbsp;na věž prozrazují, že&nbsp;vlastní tělo budovy je&nbsp;ještě podstatně starší, z&nbsp;doby, kdy průměrný člověk neměřil snad ani těch 150&nbsp;cm jako v&nbsp;pozdějším středověku. Také omšelé hlavy některých chrličů zvenčí ukazují nejmíň na&nbsp;třinácté století, i&nbsp;když skulptura nad hlavním portálem, ačkoliv se&nbsp;snaží tvářit goticky, přece jen bezpečně prozrazuje původ z&nbsp;počátku dvacátého století. Nejspíš zde byl původní, rozpadnuvší se&nbsp;portál opraven a&nbsp;nahrazen neogotickým, jak se&nbsp;asi tehdy domnívali, k&nbsp;nerozeznání věrně napodobeným. Pro dnešní oko však má&nbsp;portál cosi neurčitelně, ale zřetelně secesního, co&nbsp;ho&nbsp;jednoznačně určuje a&nbsp;datuje. Avšak původní středověké jsou kromě chrličů a&nbsp;architektury i&nbsp;zbytky fresek, které se&nbsp;bledě dívají ze&nbsp;stěn, a&nbsp;několik zřejmě opravdu starých sošek. Tak za&nbsp;kazatelnou je&nbsp;vidět znázornění Nejsvětější Trojice s&nbsp;pěkným vousatým Bohem Otcem, držícím kříž s&nbsp;vyzáblým Synem, avšak Ducha svatého v&nbsp;podobě holubice zub času již zcela rozhlodal. Zubu času však asi nelze přičíst zmizení poloviny hlavy svaté Markéty, jinak rozeznatelné podle roztomilého dráčka u&nbsp;nohou. Zdá se, že&nbsp;zde asi zapracovali puritáni v&nbsp;době občanské války. Novější věky ale zanechaly v&nbsp;kostelíku i&nbsp;známky positivnější. Tak v&nbsp;pravé postranní lodi se&nbsp;nachází ve&nbsp;zdi pěkný náhrobek jakéhosi barokního zazobance, oděného a&nbsp;upraveného celkově na&nbsp;způsob Shakespeara, s&nbsp;rukou položenou na&nbsp;umrlčí lebce. Z&nbsp;nápisu v&nbsp;typech již dosti čitelných se&nbsp;dovídáme jeho jméno, datum smrti a&nbsp;že byl gentlemanem: Z&nbsp;poučné tabulky zavěšené vedle si&nbsp;pak doplníme, že&nbsp;to&nbsp;byl kupec, který zbohatl obchodem v&nbsp;zámoří, takže si&nbsp;pak koupil místní <em>manor house</em> neboli zámeček. Z&nbsp;minulého století pochází okno za&nbsp;hlavním oltářem, znázorňující divotvorné rozmnožení dvou ryb a&nbsp;pěti chlebů, a&nbsp;dvoumanuálové varhánky, umístěné, po&nbsp;anglickém způsobu, dole v&nbsp;lodi.</span></p>
          <p class="chunk" data-nb-ref-number="10" data-nb-words="97" data-nb-chars="602"><span class="idea" data-nb-ref-number="10" id="idea10" data-nb-words="97" data-nb-chars="602">Věčné světlo, hořící před gotickým svatostánkem ve&nbsp;zdi, v&nbsp;koutku, u&nbsp;kříže, stolice a&nbsp;u&nbsp;klekadla vyložený návod, jak konati svatou zpověď a&nbsp;jiné obdobné jevy, prozrazují, že&nbsp;jsme u&nbsp;tak zvaných ang­lokatolíků, následovníků oxfordského hnutí, neboli u&nbsp;tzv.&nbsp;„vysoké církve“, High Church. Ta&nbsp;by&nbsp;chtěla zpátky k&nbsp;Římu, ale netroufá si&nbsp;z&nbsp;těch a&nbsp;z&nbsp;těch důvodů se&nbsp;jenom tak bezostyšně odtrhnout, a&nbsp;tak dává své sympatie najevo jen jaksi nepřímo a&nbsp;ostýchavě. V&nbsp;celém kostele je&nbsp;kromě kadidla, staroby a&nbsp;zbožnosti a&nbsp;celkové chrámovosti cítit i&nbsp;zvláštní teple plesnivou vlhkost, typickou pro deštivé podnebí Anglie.</span></p>
          <p class="chunk" data-nb-ref-number="11" data-nb-words="77" data-nb-chars="558"><span class="idea" data-nb-ref-number="11" id="idea11" data-nb-words="77" data-nb-chars="558">Celková atmosféra kostelíka je&nbsp;zvláštním způsobem klidná a&nbsp;příjemná, což neopomíjejí zdůrazňovat rozliční jednotlivci, zapisující svá jména, adresy a&nbsp;komentáře do&nbsp;vyložené knihy návštěv. Jen občas se&nbsp;některý tvrdý protestant indignovaně pozastavuje nad neurčitě katolickým rázem svatyně. Kolem kostela se&nbsp;rozkládá obvyklý hřbitov bez navršených rovů, pouze s&nbsp;roztroušenými kameny, porostlými břečťanem a&nbsp;mechem a&nbsp;vyčuhujícími z&nbsp;neposekané trávy. Holubi a&nbsp;hrdličky se&nbsp;ozývají ve&nbsp;stromoví a&nbsp;celý kostel i&nbsp;s&nbsp;okolím dýše zvláštním oproštěně melancholickým mírem.</span></p>
          <p class="chunk" data-nb-ref-number="12" data-nb-words="25" data-nb-chars="186"><span class="idea" data-nb-ref-number="12" id="idea12" data-nb-words="25" data-nb-chars="186">Onoho letního podvečera, kdy slunce, nahlížející do&nbsp;západního okna, načervenale barvilo gotické ornamenty na&nbsp;hlavním oltáři, konala se&nbsp;v&nbsp;kostelíku zkouška sboru, neboli „choir practice“.</span></p>
          <p class="chunk" data-nb-ref-number="13" data-nb-words="288" data-nb-chars="1918"><span class="idea" data-nb-ref-number="13" id="idea13" data-nb-words="288" data-nb-chars="1918">Skupinka asi deseti mužů a&nbsp;žen, zubatě anglického a&nbsp;středostavovského vzezření, seděla v&nbsp;lavicích na&nbsp;pravé straně kněžiště a&nbsp;před nimi stál místní regens chori, občanským povoláním poštmistr. Z&nbsp;nějakého důvodu bývají poštmistrové, snad po&nbsp;celém západním křesťanstvu, vedoucími kostelními hudebníky, a&nbsp;tak tomu bylo i&nbsp;v&nbsp;Littlethorpe Quoddam. Zpěváci vyluzovali jakousi klasickou polyfonii v&nbsp;latinském jazyce, neboť Druhý vatikánský koncil, jehož rozhodnutí se&nbsp;ovšem podrobili i&nbsp;anglokatolíci, ještě nenastal, a&nbsp;naopak byla dosud v&nbsp;oficiální i&nbsp;neoficiální katolické církvi v&nbsp;moci encyklika <em>Motu proprio</em>. Sbor zakončil krucánkovitou kadencí na&nbsp;posledním <em>amen</em>_,_ sbormistr ještě různě napomenul a&nbsp;upozornil na&nbsp;úskalí nastávajícího nedělního provedení, poděkoval jim a&nbsp;prohlásil zkoušku za&nbsp;ukončenou. Chrchlajíce a&nbsp;tlumeně hovoříce počali zpěváci odevzdávat noty archivářce, vylézat z&nbsp;lavic a&nbsp;odebírat se&nbsp;ke&nbsp;vchodu, zatímco sbormistr vypínal motor varhan a&nbsp;zamykal hrací stůl. V&nbsp;malých dvířkách do&nbsp;sakristie se&nbsp;objevil „rector“, čili anglikánský farář, dejme mu&nbsp;co&nbsp;nejjednodušší jméno&nbsp;– John Smith&nbsp;– a&nbsp;představme si&nbsp;ho&nbsp;jako poněkud olysalého blondýna středního věku a&nbsp;výšky, s&nbsp;brýlemi a&nbsp;dvěma velkými předními zuby. Přistoupil jakoby ostýchavě k&nbsp;almarovitému, nedbale, avšak zazobaně oděnému muži s&nbsp;bradkou, který předtím zpíval ve&nbsp;sboru bas, a&nbsp;oslovil ho&nbsp;tiše skřehotavým, jakoby buzerantským hlasem, jaký vyrábí zejména oxfordská universita: „Richard, would you mind a&nbsp;drink with me?“&nbsp;– „Oh, not at&nbsp;all, old chap, not at&nbsp;all,“ odpověděl oslovený Richard podobně skřehotavě, i&nbsp;když asi o&nbsp;oktávu hlouběji, a&nbsp;pak oba i&nbsp;s&nbsp;farářem zmizeli malými gotickými dvířky do&nbsp;sakristie a&nbsp;odtud jinými malými dvířky ven na&nbsp;hřbitůvek. Almarovitý Richard se&nbsp;musel v&nbsp;malých dvířkách hluboce předklonit a&nbsp;lézt tak zvaně na&nbsp;štorc. Mezitím se&nbsp;ostatní sboristé došvitořili k&nbsp;hlavnímu vchodu a&nbsp;počali též odcházet a&nbsp;rozcházet se&nbsp;ke&nbsp;svým domovům.</span></p>
          <hr>
          <p class="chunk" data-nb-ref-number="14" data-nb-words="151" data-nb-chars="1009"><span class="idea" data-nb-ref-number="14" id="idea14" data-nb-words="151" data-nb-chars="1009"><em>The Rectory</em>_,_ neboli fara, byla budova rovněž středověká a&nbsp;značně rozlehlá. The reverend John Smith se&nbsp;v&nbsp;ní musel cítit dosti opuštěně, protože jako anglokatolík nebyl ženat a&nbsp;neměl ani děti. O&nbsp;pořádek a&nbsp;hlavní večerní jídlo se&nbsp;mu&nbsp;starala kostelníkova žena, zahradu obstarával kostelník, ale ti&nbsp;na&nbsp;faře ani nebydleli. Světlo skomírajícího dne svítilo skrze zeleň keřů malými okny kosočtvercových tabulek, zasazených do&nbsp;olověné mřížky, a&nbsp;osvěcovalo středověkou světnici s&nbsp;nízkým trámovým stropem a&nbsp;obrovským krbem, ve&nbsp;kterém se&nbsp;dalo sedět u&nbsp;ohně. Pokud v&nbsp;něm oheň nehořel, měl ovšem funkci zcela opačnou, totiž jakéhosi nepříjemného vlhkého větrání a&nbsp;čišení, jako by&nbsp;se&nbsp;do&nbsp;místnosti otevírala chladivá skalní sluje. Podlaha byla cihlová, sem tam pokrytá nevydatnými zašlými koberečky, stěny vybílené, už&nbsp;trochu do&nbsp;žluta, nábytku poskrovnu. U&nbsp;velkého trnožového stolku seděl reverend Smith se&nbsp;svým mohutným arogantním hostem a&nbsp;popíjeli whisky z&nbsp;vhodných skleniček. Na&nbsp;vedlejším stolku stál broušený „decanter“.</span></p>
          <p class="chunk" data-nb-ref-number="15" data-nb-words="20" data-nb-chars="127"><span class="idea" data-nb-ref-number="15" id="idea15" data-nb-words="20" data-nb-chars="127">Zpočátku hovořili pouze společensky, včetně o&nbsp;počasí, jak je&nbsp;mezi Angličany zvykem, až&nbsp;nakonec kněz udeřil přímo <em>in medias res.</em></span></p>
          <p class="chunk" data-nb-ref-number="16" data-nb-words="11" data-nb-chars="75"><span class="idea" data-nb-ref-number="16" id="idea16" data-nb-words="11" data-nb-chars="75">„Richarde,“ řekl, „předpokládám, že&nbsp;se&nbsp;nedomníváš, že&nbsp;bych já&nbsp;byl bláznem?“</span></p>
          <p class="chunk" data-nb-ref-number="17" data-nb-words="9" data-nb-chars="62"><span class="idea" data-nb-ref-number="17" id="idea17" data-nb-words="9" data-nb-chars="62">„Vůbec ne, starý brachu, vůbec ne,“ hlaholil žoviálně Richard.</span></p>
          <p class="chunk" data-nb-ref-number="18" data-nb-words="13" data-nb-chars="75"><span class="idea" data-nb-ref-number="18" id="idea18" data-nb-words="13" data-nb-chars="75">„Znám tě&nbsp;přece již dlouho a&nbsp;vždy jsi byl pravým vzorem mentální stability!“</span></p>
          <p class="chunk" data-nb-ref-number="19" data-nb-words="29" data-nb-chars="208"><span class="idea" data-nb-ref-number="19" id="idea19" data-nb-words="29" data-nb-chars="208">Nyní snad už&nbsp;můžeme reprodukovat další konversaci volněji, bez ohledu na&nbsp;anglický způsob vyjadřování, protože uvedené příklady v&nbsp;pokroucené češtině již zajisté splnily svůj úkol navození atmosféry a&nbsp;koloritu.</span></p>
          <p class="chunk" data-nb-ref-number="20" data-nb-words="9" data-nb-chars="67"><span class="idea" data-nb-ref-number="20" id="idea20" data-nb-words="9" data-nb-chars="67">„Totiž,“ pokračoval kněz, „já myslím, že&nbsp;snad začínám halucinovat.“</span></p>
          <p class="chunk" data-nb-ref-number="21" data-nb-words="15" data-nb-chars="72"><span class="idea" data-nb-ref-number="21" id="idea21" data-nb-words="15" data-nb-chars="72">„Ale to&nbsp;jistě ne,“ řekl Richard, „buď jist, že&nbsp;je&nbsp;to&nbsp;pouze v&nbsp;tvé mysli.“</span></p>
          <p class="chunk" data-nb-ref-number="22" data-nb-words="79" data-nb-chars="547"><span class="idea" data-nb-ref-number="22" id="idea22" data-nb-words="79" data-nb-chars="547">V&nbsp;Evropě chodí na&nbsp;psychiatrii lékaři zaměření filosoficky a&nbsp;umělecky, felčaři spekulativní a&nbsp;kontemplativní, v&nbsp;Anglii naopak ti, kteří jsou na&nbsp;normální medicínu příliš tupí, protože u&nbsp;bláznů se&nbsp;to&nbsp;tak nepozná. Tímto dalším rozdílem mezi ostrovní říší a&nbsp;zbytkem Evropy nejlépe vysvětlíme plochou a&nbsp;stupidní reakci Richardovu, který byl primářem v&nbsp;jednom provinčním blázinci nedaleko Littlethorpe Quoddam, kdežto ve&nbsp;vesnici pouze bydlel. Protože byl musikální a&nbsp;měl krásný bas, účastnil se&nbsp;i&nbsp;bohoslužebných zpěvů v&nbsp;místním anglokatolickém kostelíku.</span></p>
          <p class="chunk" data-nb-ref-number="23" data-nb-words="210" data-nb-chars="1163"><span class="idea" data-nb-ref-number="23" id="idea23" data-nb-words="210" data-nb-chars="1163">„Inu,“ vykládal kněz dále, „přál bych si, abys měl pravdu, ale nevím. Stalo se&nbsp;mi, už&nbsp;nevím po&nbsp;kolikáté, že&nbsp;když jsem takhle sám, hlavně večer, po&nbsp;soumraku, přišel do&nbsp;kostela, viděl jsem tam před mariánským oltářem, tam, co&nbsp;máme sanctissimum&nbsp;– viděl jsem tam klečet takového divného člověka. A&nbsp;to i&nbsp;když byl kostel zamknutý, čili se&nbsp;tam přede mnou nemohl dostat normálně dveřmi. Má&nbsp;na&nbsp;sobě takovou jako uniformu, jako snad německou, čepici ovšem na&nbsp;hlavě nemá, uniformu zelenou a&nbsp;na zádech takový jako modrý pruh. A&nbsp;na nohavicích takové jako lampasy, taky modré. Vždycky tam klečí, dívá se&nbsp;na&nbsp;oltář, ale ústy nepohybuje, modlí se&nbsp;snad jenom v&nbsp;duchu. Když k&nbsp;němu přijdu blíž, tak se&nbsp;vždycky rozplyne&nbsp;– ale jak poodstoupím, je&nbsp;tam zase. Bývá tam skoro každý den, objeví se&nbsp;vždycky tak asi v&nbsp;osm a&nbsp;po desáté se&nbsp;rozplyne. Jeden čas se&nbsp;přestal vyskytovat, tak už&nbsp;jsem měl radost, že&nbsp;to&nbsp;přestalo, ale to&nbsp;se&nbsp;začal zase ukazovat ráno. Druzí lidé ho, myslím, nevidí, byl tam několikrát i&nbsp;při ranní mši a&nbsp;nikdo si&nbsp;ho, zdá se, nevšiml&nbsp;– kdyby ho&nbsp;viděli tady na&nbsp;vesnici, jistě by&nbsp;vzbudil pozornost&nbsp;– a&nbsp;pak, ta&nbsp;divná uniforma. Prosím tě, co&nbsp;to&nbsp;je? Myslíš, že&nbsp;začínám bláznit?“</span></p>
          <p class="chunk" data-nb-ref-number="24" data-nb-words="97" data-nb-chars="544"><span class="idea" data-nb-ref-number="24" id="idea24" data-nb-words="97" data-nb-chars="544">Ale Richard ho&nbsp;ujišťoval, že&nbsp;si&nbsp;to&nbsp;nemyslí, i&nbsp;když si&nbsp;to&nbsp;myslel. Pronesl pak na&nbsp;knězovu adresu plytkou a&nbsp;dosti stupidní řeč v&nbsp;tom smyslu, že&nbsp;si&nbsp;to&nbsp;jenom namlouvá, že&nbsp;je&nbsp;to&nbsp;jenom v&nbsp;jeho mysli, a&nbsp;že, nebude-li se&nbsp;tím zabývat, jistě to&nbsp;zase zmizí. Zmínil se&nbsp;také o&nbsp;tom, že&nbsp;by&nbsp;John měl jet na&nbsp;dovolenou, nejlépe někam za&nbsp;hranice k&nbsp;teplému moři a&nbsp;také, že&nbsp;by&nbsp;to&nbsp;neměl s&nbsp;tím oxfordským hnutím přehánět a&nbsp;aspoň se&nbsp;oženit. Nejlepší psychiatrické autority přece tvrdí, že&nbsp;duševní nevyváženosti (Richard neřekl nemoci) pocházejí z&nbsp;pohlavní zdrženlivosti.</span></p>
          <p class="chunk" data-nb-ref-number="25" data-nb-words="31" data-nb-chars="203"><span class="idea" data-nb-ref-number="25" id="idea25" data-nb-words="31" data-nb-chars="203">„Kdybych já&nbsp;byl arcibiskupem canterburským,“ pravil důstojně psychiatr Richard, „nařídil bych, že&nbsp;všichni anglikánští kněží musí mít ženu, a&nbsp;bylo by. Potom by&nbsp;tě&nbsp;přešly tyto mystické&nbsp;– é&nbsp;– výstřednosti.“</span></p>
          <p class="chunk" data-nb-ref-number="26" data-nb-words="9" data-nb-chars="55"><span class="idea" data-nb-ref-number="26" id="idea26" data-nb-words="9" data-nb-chars="55">Předepsal mu&nbsp;ještě nějaký melleril a&nbsp;pak se&nbsp;odporoučel.</span></p>
          <p class="chunk" data-nb-ref-number="27" data-nb-words="34" data-nb-chars="194"><span class="idea" data-nb-ref-number="27" id="idea27" data-nb-words="34" data-nb-chars="194">Reverend John Smith osaměl a&nbsp;měl pocit, že&nbsp;se&nbsp;nic nedověděl a&nbsp;že si&nbsp;to&nbsp;všechno mohl klidně odpustit, tj. onen pocit, jaký mají rozumní lidé po&nbsp;konversaci s&nbsp;většinou odborníků na&nbsp;mentální zdraví.</span></p>
          <hr>
          <p class="chunk" data-nb-ref-number="28" data-nb-words="116" data-nb-chars="668"><span class="idea" data-nb-ref-number="28" id="idea28" data-nb-words="116" data-nb-chars="668">Podivné zjevení však po&nbsp;mellerilu nezmizelo, nýbrž opakovalo se&nbsp;se&nbsp;zvláštní pravidelností téměř den co&nbsp;den a&nbsp;pak rok co&nbsp;rok. Reverend Smith si&nbsp;na&nbsp;strašidlo už&nbsp;pak jaksi zvykl a&nbsp;rozhodl se, že&nbsp;nejlepší způsob bude jeho existenci přijmout, avšak o&nbsp;ní nikde a&nbsp;s&nbsp;nikým nehovořit. Když se&nbsp;ho&nbsp;Richard příležitostně zeptal, jak mu&nbsp;je&nbsp;a&nbsp;zda zjevení ještě vidí, odpověděl John, že&nbsp;je&nbsp;mu&nbsp;již dobře, a&nbsp;o&nbsp;vidění se&nbsp;nezmínil. V&nbsp;tomto kontextu to&nbsp;pak vypadalo, že&nbsp;už&nbsp;nic nevidí a&nbsp;nic ho&nbsp;nestraší, ačkoliv explicitně nic nepopřel, a&nbsp;tudíž nelhal. Tento způsob povoluje jak církev katolická, tak i&nbsp;anglokatolická, a&nbsp;asi všechny a&nbsp;říká se&nbsp;mu&nbsp;tajná zámlka, latinsky <em>reservatio mentalis.</em></span></p>
          <p class="chunk" data-nb-ref-number="29" data-nb-words="83" data-nb-chars="481"><span class="idea" data-nb-ref-number="29" id="idea29" data-nb-words="83" data-nb-chars="481">John si&nbsp;na&nbsp;zjevení zvykl pomalu tak, že&nbsp;když se&nbsp;stalo a&nbsp;v&nbsp;daný čas se&nbsp;neobjevilo, byl až&nbsp;nesvůj a&nbsp;přistihoval se&nbsp;při myšlence, jestli se&nbsp;snad duchovi něco nestalo. Zdálo se&nbsp;totiž, že&nbsp;zjevení je&nbsp;vystaveno různým vlivům jako normální živý člověk, např. vlivu počasí. V&nbsp;zimě se&nbsp;někdy objevovalo v&nbsp;jakési vyvatýrované kombinéze, jako mívali vojáci na&nbsp;manévrech v&nbsp;Norsku, když je&nbsp;ukazovala televize, pouze s&nbsp;tím rozdílem, že&nbsp;duch měl na&nbsp;ní&nbsp;výrazné žluté pruhy jakoby po&nbsp;acetonové barvě.</span></p>
          <p class="chunk" data-nb-ref-number="30" data-nb-words="70" data-nb-chars="359"><span class="idea" data-nb-ref-number="30" id="idea30" data-nb-words="70" data-nb-chars="359">Jednou se&nbsp;také stalo, že&nbsp;se&nbsp;duch zjevoval a&nbsp;mizel celou noc po&nbsp;tři dny. Tehdy, ačkoliv to&nbsp;bylo v&nbsp;zimě, měl na&nbsp;sobě jenom své normální tenké zelené šaty s&nbsp;modrými pruhy a&nbsp;zřetelně trpěl zimou, neboť byl bledý, třásl se&nbsp;a&nbsp;cvakal zubama. Tehdy zůstal John s&nbsp;duchem v&nbsp;kostele po&nbsp;celou noc a&nbsp;modlil se&nbsp;za&nbsp;jeho spásu, protože se&nbsp;domníval, že&nbsp;to&nbsp;snad trpí v&nbsp;očistci.</span></p>
          <p class="chunk" data-nb-ref-number="31" data-nb-words="14" data-nb-chars="72"><span class="idea" data-nb-ref-number="31" id="idea31" data-nb-words="14" data-nb-chars="72">Po&nbsp;oněch třech nocích se&nbsp;pak duch asi dva či&nbsp;tři večery neobjevil vůbec.</span></p>
          <p class="chunk" data-nb-ref-number="32" data-nb-words="44" data-nb-chars="230"><span class="idea" data-nb-ref-number="32" id="idea32" data-nb-words="44" data-nb-chars="230">John byl zprvu duchem zcela zaujat, ale pomalu si&nbsp;na&nbsp;něj zvykal. Zprvu si&nbsp;chtěl o&nbsp;zjevení vést deník, ale pak se&nbsp;rozhodl proti tomu, kdyby to&nbsp;u&nbsp;něj někdo našel, mohl by&nbsp;to&nbsp;přece použít jako důkaz, že&nbsp;reverend John Smith je&nbsp;blázen.</span></p>
          <p class="chunk" data-nb-ref-number="33" data-nb-words="28" data-nb-chars="177"><span class="idea" data-nb-ref-number="33" id="idea33" data-nb-words="28" data-nb-chars="177">Tak se&nbsp;duch zjevoval prakticky každý den, buď večer, nebo ráno po&nbsp;téměř deset let. Přišel Druhý vatikánský koncil a&nbsp;John, na&nbsp;pokyn anglokatolického biskupa, přijal jeho reformy.</span></p>
          <p class="chunk" data-nb-ref-number="34" data-nb-words="197" data-nb-chars="1252"><span class="idea" data-nb-ref-number="34" id="idea34" data-nb-words="197" data-nb-chars="1252">Obrátil jeden postranní oltář směrem k&nbsp;věřícím, zredukoval, ke&nbsp;své žalosti, latinu na&nbsp;minimum, omezil i&nbsp;chorál a&nbsp;polyfonii a&nbsp;vpustil do&nbsp;kostela hloupé kytaristy, zpívající nejapné, nepoetické texty k&nbsp;hlučné oplzlé hudbě, která rozčilovala a&nbsp;rozptylovala, místo aby vedla k&nbsp;usebrání ducha. Ačkoliv to&nbsp;vše shledával obtížným a&nbsp;těžko snesitelným, podroboval se&nbsp;bez reptání a&nbsp;snažil se&nbsp;v&nbsp;tom nalézt i&nbsp;zalíbení, neboť šlo o&nbsp;nařízení církve římskokatolické, k&nbsp;níž tajně náležel a&nbsp;která je&nbsp;vedena přímo Duchem svatým prostřednictvím římského papeže, jenž, jakmile pronáší ex&nbsp;cathedra soudy, týkající se&nbsp;víry a&nbsp;mravů, stává se&nbsp;neomylným. Někteří z&nbsp;Johnova stádce nepřežili tyto reformy, odpadli buď zcela, nebo se&nbsp;dali k&nbsp;jiným církvím, ale záhadný uniformovaný duch zůstal věrný svatému Owenu. Co&nbsp;však bylo nejpodivnější: tento duch se&nbsp;zdál stárnout, šedivět a&nbsp;vrásčitět tak, jak čas pokračoval. Byl asi stejně starý jako John, i&nbsp;stárli spolu, ale duch vždy o&nbsp;něco rychleji. Jednoho dne, k&nbsp;překvapení Johnovu, se&nbsp;duch objevil v&nbsp;civilním obleku. Zjevoval se&nbsp;tak ještě nějakou dobu, ale stále méně a&nbsp;méně, vynechával a&nbsp;nesetrvával tak dlouho jako předtím, zdálo se&nbsp;též, jako by&nbsp;byl méně zřetelný, průhlednější, stínovější, až&nbsp;nakonec se&nbsp;přestal vyskytovat úplně.</span></p>
          <p class="chunk" data-nb-ref-number="35" data-nb-words="17" data-nb-chars="97"><span class="idea" data-nb-ref-number="35" id="idea35" data-nb-words="17" data-nb-chars="97">Je&nbsp;nutno dodat, že&nbsp;John byl zmizením ducha jaksi zklamán, ba&nbsp;rozlítostněn, byl na&nbsp;něj již zvyklý.</span></p>
          <p class="chunk" data-nb-ref-number="36" data-nb-words="24" data-nb-chars="141"><span class="idea" data-nb-ref-number="36" id="idea36" data-nb-words="24" data-nb-chars="141">Nicméně pokračoval v&nbsp;modlitbách za&nbsp;tohoto ducha, jehož pokládal za&nbsp;duši v&nbsp;očistci, a&nbsp;také při mši na&nbsp;něho pamatoval při vzpomínkách na&nbsp;mrtvé.</span></p>
          <hr>
          <p class="chunk" data-nb-ref-number="37" data-nb-words="67" data-nb-chars="405"><span class="idea" data-nb-ref-number="37" id="idea37" data-nb-words="67" data-nb-chars="405">Tak plynula léta a&nbsp;překulilo se&nbsp;jich dalších dvacet. Reverend John Smith byl nyní již starý člověk. Mnoho se&nbsp;změnilo, svět se&nbsp;stal ještě surovější a&nbsp;cyničtější než v&nbsp;jeho mládí, objevy vědy se&nbsp;zdály ještě hostilnější k&nbsp;článkům křesťanské víry než kdy předtím. Ale John Smith netrpěl pocitem, že&nbsp;snad promarnil svůj život ve&nbsp;službě nesmyslu, neboť jeho víra zůstala neotřesená, obecná, pevná, živá a&nbsp;stálá.</span></p>
          <p class="chunk" data-nb-ref-number="38" data-nb-words="298" data-nb-chars="1815"><span class="idea" data-nb-ref-number="38" id="idea38" data-nb-words="298" data-nb-chars="1815">Nelitoval ani toho, že&nbsp;nepoznal ženu&nbsp;– bral to&nbsp;vážně a&nbsp;skutečně nepoznal&nbsp;– byl jak rozhodný anglokatolík, tak i&nbsp;naštěstí hyposexuál­ní&nbsp;– jediné, čeho litoval, bylo, že&nbsp;nemá děti&nbsp;– ale i&nbsp;to odevzdaně poroučel Bohu. Jak léta šla, nedostavovalo se&nbsp;pořád žádné oslnivé mystické poznání, jak v&nbsp;mládí doufal, že&nbsp;se&nbsp;ho&nbsp;snad dobere, nicméně přece jen jaksi dozrával, moudřel a&nbsp;smiřoval se&nbsp;se&nbsp;světem. Snad tedy toto bylo ono poznání&nbsp;– méně výrazné a&nbsp;dramatické, než si&nbsp;představoval, snad svou subtilností se&nbsp;vymykalo přímému jasnému rozpoznání své povahy či&nbsp;podstaty, ale přesto snad bylo s&nbsp;ním. Nevěděl to&nbsp;a&nbsp;ani ho&nbsp;to&nbsp;už&nbsp;nijak nezajímalo. Viděl mnoho tragedií a&nbsp;malých skrytých dramat ve&nbsp;své vesničce a&nbsp;v&nbsp;těchto osudech se&nbsp;mu&nbsp;odrážel celý velký svět jako v&nbsp;kapce vody. Ačkoliv téměř necestoval, rozuměl nyní dokonale světu a&nbsp;jeho běhu, jak se&nbsp;odrážel na&nbsp;malém vzorku či&nbsp;modelu ve&nbsp;vesničce Littlethorpe Quoddam, a&nbsp;poznával z&nbsp;vlastní zkušenosti to, co&nbsp;mu&nbsp;vždy sdělovali autoři asketických a&nbsp;mystických spisů: že&nbsp;svět je&nbsp;marný, pomíjivý, zdroj utrpení, ale přitom má, paradoxně, i&nbsp;jakousi krásu, vznešenost a&nbsp;moudrost. Viděl-li nyní třeba jen břečťan na&nbsp;náhrobním kameni, nebo pavouka v&nbsp;síti v&nbsp;koutku starého kostela, jeho duše ty&nbsp;věci jaksi tiše do&nbsp;sebe zabírala, chápala je&nbsp;jediným intuitivním aktem poznání a&nbsp;prožívala nad nimi zvláštní rozkoš a&nbsp;smutek, stavy, které nelze žádným způsobem popsat slovy, protože jazyk nebyl na&nbsp;jejich líčení vytvořen. Miloval všechno, lidi ve&nbsp;vesnici, ať&nbsp;byli jakkoli malicherní a&nbsp;hnusní, přírodu, ať&nbsp;byla při své kráse jakkoli krutá, slunce, déšť i&nbsp;mlhu, koloběh dní a&nbsp;střídání ročních období. Ale nejvíc ze&nbsp;všeho nyní miloval raný podzim, kdy jablka zrají a&nbsp;vlákna babího léta se&nbsp;lesknou v&nbsp;mírném slunci, protože toto období nejlépe odpovídalo celkovému rozpoložení jeho stárnoucího ducha.</span></p>
          <hr>
          <p class="chunk" data-nb-ref-number="39" data-nb-words="100" data-nb-chars="686"><span class="idea" data-nb-ref-number="39" id="idea39" data-nb-words="100" data-nb-chars="686">Jednoho dne, v&nbsp;září, byl právě taková mírný a&nbsp;jasný den, jaký reverend Smith tolik miloval. A&nbsp;toho dne, někdy kolem desáté dopoledne, ho&nbsp;cosi pobídlo, aby vstoupil do&nbsp;kostelíka. Slunce začínalo právě šikmo dopadat okny epištolní strany a&nbsp;rozsvěcovalo sloupy a&nbsp;chrámové lavice. V&nbsp;paprscích jasného, jakoby křišťálového světla bylo vidět poletující zrnka prachu, která zářila jako hvězdy v&nbsp;hlubinách vesmíru. Nejasné reflexy slunce na&nbsp;vybílených stěnách zdůrazňovaly jejich vápenitou zrnitost a&nbsp;zářily odrazem růžově, žlutě, modře a&nbsp;zelenavě. Všechno to&nbsp;mělo jakousi zvláštní zrnitě tvrdou krystalickou čistotu, suchou, voňavou, sladkou a&nbsp;blaživou. Kostel byl prázdný a&nbsp;nesmírně příjemný.</span></p>
          <p class="chunk" data-nb-ref-number="40" data-nb-words="22" data-nb-chars="147"><span class="idea" data-nb-ref-number="40" id="idea40" data-nb-words="22" data-nb-chars="147">Reverend Smith postoupil do&nbsp;levé boční lodi, kde byl ve&nbsp;zdi při mariánském oltáři svatostánek, aby zde vykonal krátkou pobožnost před sanctissimem.</span></p>
          <p class="chunk" data-nb-ref-number="41" data-nb-words="51" data-nb-chars="294"><span class="idea" data-nb-ref-number="41" id="idea41" data-nb-words="51" data-nb-chars="294">Když zabočil do&nbsp;postranní lodi, zpozoroval však s&nbsp;nelibostí, že&nbsp;v&nbsp;lavici už&nbsp;někdo klečí. Tuto nelibost však ihned potlačil jako projev nekřesťanského sobectví&nbsp;– ovšem, každý má&nbsp;právo na&nbsp;zbožnost v&nbsp;kostele&nbsp;– není-li proto jemu přána samota&nbsp;– so&nbsp;what&nbsp;– je&nbsp;třeba to&nbsp;mile snášet pro společné blaho.</span></p>
          <p class="chunk" data-nb-ref-number="42" data-nb-words="246" data-nb-chars="1491"><span class="idea" data-nb-ref-number="42" id="idea42" data-nb-words="246" data-nb-chars="1491">Zbožný orant byl již také stařec, měl bílou hlavu, kterou na&nbsp;temeni skvrna slunce rozpalovala do&nbsp;platinova. Měl široká, poněkud zakulacená ramena v&nbsp;tweedovém saku. Nebyl to&nbsp;zřejmě nikdo z&nbsp;vesnice. Reverend Smith pocítil zvědavou potřebu uvidět jeho tvář, což si&nbsp;odůvodnil tím, že&nbsp;neznámý třeba potřebuje nějakou duchovní podporu či&nbsp;útěchu, proto se&nbsp;snad přišel modlit do&nbsp;vzdáleného vesnického kostelíka, utopeného v&nbsp;polích, lukách a&nbsp;stromech; a&nbsp;že on, jak je&nbsp;to&nbsp;vlastně jeho povinností, pohledem do&nbsp;tváře modlícího snad pozná co&nbsp;a&nbsp;jak, co&nbsp;dělat, či&nbsp;zda vůbec něco dělat. Když pokročil až&nbsp;na&nbsp;úroveň cizincovy tváře, poznal s&nbsp;překvapením, že&nbsp;je&nbsp;to&nbsp;jeho bývalý duch, či&nbsp;zjevení. Ovšem, zestárl o&nbsp;dalších dvacet let, ale byl to&nbsp;pořád on. Jako ve&nbsp;snu pokročil kněz směrem ke&nbsp;klečícímu: Teď zmizí, pomyslel si, když se&nbsp;přiblížil do&nbsp;vzdálenosti, ve&nbsp;které se&nbsp;zjevení vždy ztrácelo. Ale tentokrát duch nezmizel. Fascinován postupoval John stále blíže a&nbsp;blíže, až&nbsp;nakonec, zcela neanglicky, vztáhl ruku a&nbsp;dotkl se&nbsp;ramena klečícího muže. Rameno bylo zcela hmotné a&nbsp;solidně cítil zřetelně chlupatý tweed a&nbsp;pod ním ramenní kloub, pokrytý svalstvem. Ani teď se&nbsp;zjevení nerozplynulo. Muž otočil svou známou tvář ke&nbsp;knězi: „Co je?“ řekl anglicky s&nbsp;nějakým cizím přízvukem.&nbsp;– „Vyrušuji snad? Chcete kostel snad zavřít? Promiňte, zabral jsem se&nbsp;do&nbsp;– do&nbsp;rozjímání: Mám totiž tady k&nbsp;tomu kostelu zvláštní vztah. Vy&nbsp;jste místní rektor, že&nbsp;ano?&nbsp;– Snad by&nbsp;vás to&nbsp;mohlo zajímat, je&nbsp;to&nbsp;dost zvláštní příběh, myslím.“</span></p>
          <p class="chunk" data-nb-ref-number="43" data-nb-words="27" data-nb-chars="165"><span class="idea" data-nb-ref-number="43" id="idea43" data-nb-words="27" data-nb-chars="165">Cizinec se&nbsp;posadil v&nbsp;kostelní lavici a&nbsp;pokynul knězi, aby si&nbsp;sedl vedle. Stále ještě zmaten a&nbsp;fascinován posadil se&nbsp;reverend Smith vedle náhle se&nbsp;zhmotnivšího ducha.</span></p>
          <p class="chunk" data-nb-ref-number="44" data-nb-words="191" data-nb-chars="1201"><span class="idea" data-nb-ref-number="44" id="idea44" data-nb-words="191" data-nb-chars="1201">„Promiňte,“ řekl cizinec svým zvláštním přízvukem, který reverendovi připadal jako italský nebo španělský&nbsp;– nedostatečnou redukcí nepřízvučných vokálů a&nbsp;hrčivým jazyčným <em>r</em>&nbsp;– „snad bych se&nbsp;vám měl představit. Jsem –“&nbsp;řekl nějaké jméno, které anglickému sluchu reverendovu znělo nesmírně exoticky a&nbsp;nevyslovitelně&nbsp;– „a&nbsp;pocházím z&nbsp;Československa.“ Jako správný Angličan neměl reverend Smith vůbec žádnou představu, co&nbsp;nebo kde je&nbsp;Československo&nbsp;– zprávy o&nbsp;sovětské invazi v&nbsp;roce šedesát osm se&nbsp;po&nbsp;něm beze stopy svezly jako voda po&nbsp;kachním peří. Nevěděl snad ani, že&nbsp;papír, který v&nbsp;jeho dětství přivezl voják Chamberlain vzduchem z&nbsp;Mnichova a&nbsp;o&nbsp;kterém všichni tvrdili, že&nbsp;zabránil hrozící válce&nbsp;– že&nbsp;tento papír měl co&nbsp;dělat s&nbsp;Československem. Nevěděl také, že&nbsp;bohémijský král Polyxenes a&nbsp;princ Florizel z&nbsp;Shakespearovy hry souvisejí vlastně s&nbsp;tímto Československem, ani jakým je&nbsp;to&nbsp;způsobem a&nbsp;proč je&nbsp;to&nbsp;tam všechno špatně. Věděl pouze, že&nbsp;Československo je&nbsp;jakási vzdálená země, kdesi daleko ve&nbsp;světě, na&nbsp;hranicích Asie, ne-li už&nbsp;přímo v&nbsp;Asii, a&nbsp;že tam snad vládnou komunisté, kteří se&nbsp;jistě, <em>no doubt</em>_,_ dostali k&nbsp;moci řádnými demokratickými volbami většiny lidu, a&nbsp;tudíž tam tedy teď mají, co&nbsp;chtěli.</span></p>
          <p class="chunk" data-nb-ref-number="45" data-nb-words="115" data-nb-chars="688"><span class="idea" data-nb-ref-number="45" id="idea45" data-nb-words="115" data-nb-chars="688">Cizinec pokračoval: „Jako chlapec, v&nbsp;roce devatenáct set čtyřicet sedm, jsem navštívil Anglii v&nbsp;rámci jakéhosi zájezdu&nbsp;– podrobnosti nejsou důležité&nbsp;– a&nbsp;okolnosti tomu chtěly, že&nbsp;jsem se&nbsp;náhodou zastavil tady v&nbsp;tom kostelíku. Udělal na&nbsp;mne dojem svou zvláštní tichou krásou a&nbsp;mírem&nbsp;– víc než kterýkoliv kostel jiný&nbsp;– z&nbsp;nějakého důvodu. Asi tři roky nato se&nbsp;stalo, že&nbsp;jsem byl z&nbsp;politických důvodů od&nbsp;tehdejších stalinských komunistů zatčen, obžalován z&nbsp;věcí, které jsem ani neudělal a&nbsp;které by, ve&nbsp;slušném státě, nebyly žádný zločin, ani kdybych je&nbsp;byl udělal&nbsp;– zkrátka byl jsem dlouho vyšetřován&nbsp;– i&nbsp;s&nbsp;použitím různých metod mučení, pak souzen a&nbsp;odsouzen na&nbsp;dvacet let pracovního tábora.</span></p>
          <p class="chunk" data-nb-ref-number="46" data-nb-words="48" data-nb-chars="303"><span class="idea" data-nb-ref-number="46" id="idea46" data-nb-words="48" data-nb-chars="303">Během vyšetřovací vazby jsem byl příliš zmaten a&nbsp;poděšen, abych mohl jasně myslet, ale po&nbsp;nějakém čase v&nbsp;pracovním táboře se&nbsp;moje mysl zase začala dostávat do&nbsp;pořádku a&nbsp;rozhodl jsem se, že&nbsp;musím koncentrák přežít. To&nbsp;vyžadovalo adaptaci na&nbsp;poměry, jednak materiální, jednak, a&nbsp;to hlavně, psychologickou.</span></p>
          <p class="chunk" data-nb-ref-number="47" data-nb-words="228" data-nb-chars="1286"><span class="idea" data-nb-ref-number="47" id="idea47" data-nb-words="228" data-nb-chars="1286">Četl jsem kdysi o&nbsp;jógických cvičeních a&nbsp;zdálo se&nbsp;mi, že&nbsp;ta&nbsp;by&nbsp;mohla být pro udržování duševní rovnováhy ve&nbsp;vazbě užitečná. Stálo v&nbsp;té brožuře, jak jsem si&nbsp;pamatoval, také, že&nbsp;cvičící si&nbsp;má&nbsp;v&nbsp;mysli utvořit, či&nbsp;ve&nbsp;vzpomínce najít nějaké místo krásy, míru a&nbsp;klidu a&nbsp;představovat si&nbsp;intensivně, že&nbsp;v&nbsp;tom místě je&nbsp;– kdykoliv je&nbsp;v&nbsp;nějakém prostředí či&nbsp;situaci, která na&nbsp;něho nepříjemně působí a&nbsp;ze které nemůže uniknout. To&nbsp;se&nbsp;zdála být rozumná rada. Pátral jsem v&nbsp;mysli po&nbsp;takovém místě a&nbsp;kupodivu se&nbsp;mi&nbsp;s&nbsp;neobyčejnou jasností vynořil váš kostelík. Kdykoliv mi&nbsp;bylo zle, kdykoliv jsem měl pocit, že&nbsp;to&nbsp;tam nervově nevydržím, utíkal jsem se&nbsp;v&nbsp;mysli do&nbsp;něj. Představoval jsem si&nbsp;vždycky, že&nbsp;klečím tady u&nbsp;toho oltáře a&nbsp;sytím se&nbsp;klidem a&nbsp;mírem kostela a&nbsp;této postranní kaple. Dělal jsem to&nbsp;pak pravidelně každý den po&nbsp;práci, ale někdy i&nbsp;jindy, jak bylo třeba. Představoval jsem si&nbsp;to&nbsp;tak intensivně, že&nbsp;jsem míval i&nbsp;pocit, jako bych tady skutečně fysicky byl, jako bych tu&nbsp;byl opravdu přítomný. Myslím, důstojný pane, že&nbsp;váš kostel mi&nbsp;v&nbsp;těch létech zachránil zdravý rozum. Potom jsem byl propuštěn a&nbsp;tak zvaně amnestován&nbsp;– režim se&nbsp;poněkud změnil a&nbsp;zhumanisoval&nbsp;– to&nbsp;by&nbsp;bylo dlouhé vykládání, které by&nbsp;vás nudilo&nbsp;– takže jsem pak tyto myšlenkové návštěvy vašeho kostela pomalu přestal pěstovat.</span></p>
          <p class="chunk" data-nb-ref-number="48" data-nb-words="36" data-nb-chars="190"><span class="idea" data-nb-ref-number="48" id="idea48" data-nb-words="36" data-nb-chars="190">Teď se&nbsp;mi&nbsp;ale naskytla příležitost k&nbsp;návštěvě Anglie&nbsp;– mám tu&nbsp;příbuzné, emigranty&nbsp;– sice až&nbsp;daleko odtud&nbsp;– ale neodolal jsem, abych se&nbsp;sem dnes nerozjel. A&nbsp;vidím, že&nbsp;je&nbsp;to&nbsp;tady pořád stejné.</span></p>
          <p class="chunk" data-nb-ref-number="49" data-nb-words="10" data-nb-chars="58"><span class="idea" data-nb-ref-number="49" id="idea49" data-nb-words="10" data-nb-chars="58">Váš kostel mi&nbsp;opravdu velice pomohl v&nbsp;těch těžkých létech.</span></p>
          <p class="chunk" data-nb-ref-number="50" data-nb-words="51" data-nb-chars="267"><span class="idea" data-nb-ref-number="50" id="idea50" data-nb-words="51" data-nb-chars="267">Dovolte&nbsp;– dovolte, abych něco věnoval na&nbsp;– na&nbsp;opravy&nbsp;– na&nbsp;udržování&nbsp;– chrámu,“ člověk se&nbsp;zmátl a&nbsp;koktal, vytáhl menší bankovku&nbsp;– „je to&nbsp;– je&nbsp;to&nbsp;maličkost&nbsp;– ovšem, že&nbsp;to&nbsp;neodpovídá&nbsp;– není to&nbsp;– proporcionální, ale aspoň jako&nbsp;– symbolické gesto.&nbsp;– Děkuji vám!&nbsp;– Sbohem!“</span></p>
          <p class="chunk" data-nb-ref-number="51" data-nb-words="24" data-nb-chars="150"><span class="idea" data-nb-ref-number="51" id="idea51" data-nb-words="24" data-nb-chars="150">Zjevení vstrčilo knězi bankovku do&nbsp;kapsy, vylezlo druhým koncem z&nbsp;lavice, a&nbsp;než se&nbsp;reverend vzpamatoval, zabouchly se&nbsp;už&nbsp;za&nbsp;ním dveře hlavního vchodu.</span></p>
          <p class="chunk" data-nb-ref-number="52" data-nb-words="19" data-nb-chars="111"><span class="idea" data-nb-ref-number="52" id="idea52" data-nb-words="19" data-nb-chars="111">Kněz se&nbsp;chtěl za&nbsp;ním ještě rozběhnout, ale než se&nbsp;vymotal z&nbsp;lavice, slyšel už&nbsp;nastartování a&nbsp;odjezd automobilu.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kralovstvi_ceske_a_jine_polokatolicke_povidky_018.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>